[[File:Wrestling competition in Tos Bulak.jpg|thumb|350px|[[Хүреш(стадион)|Хүреш стадионунда]] [[Наадым|Наадымның]] хүреш мөөрeйи]]

'''Хүреш''' - маргылдаалыг спортчу оюн, [[Тыва|тыва]] байырлалдарның бир кезээ.

Хүрешке колдуу кезээнде эр кижилер ойнаар. Уруглар, хережээннер база чамдыкта ол мөөрейге киржирлер.
Хүрешти ажык черге, агаарга этирер. Ийи мөге хүрежир, октатырганы маргылдаадан үнер. Каш салыг соонда, ийи артып каан мөгениң түңнел салыы болур. Түңтел салыгда октапкан мөге - бүдүн маргылдааның удукчузу.

== Төөгү ==
''Кол чүүл [[Хүрештиң төөгүзү]]''

Бурун шагдан тура-ла тывалар байырлалдарның бир дугаар черинге хүреш ойнун киирер чораан. Ол оюн амгы үеде база-ла байырлалдың кол черин ээлеп турар. Шаанда хүрешти оваа, суг бажы, от, бурган дагаанда, куда дүшкенде, ыдык кылганда, бай-шыырак болгаш алдарлыг шериг баштыңнары мөчээнде, кандыг-бир дайынга тиилелгелиг болганда ниити байырлалды кылып, аңаа хүреш маргылдаазы чорудар чораан.

1903 чылда Тыва чуртунга чораан революсчу Ф. Кон: «Хүреш оюну Тывага шагда-ла тывылган, бо дугайын бурун шагнын тоолдары херечилеп турар» - деп бижээн.

== Киржикчилери ==
Хүрешке '''мөгелер, шииткекчилер, мөге-салыкчылары турар.'''

Мөгелерниң кедер хеви - кеден ырыктааш ('''содак'''), чүгле тускай ооргалыг, узун чеңнерлиг, чуга эгенээш ('''шуудак'''), тыва идиктер. 
Мөге-салыкчызының хеви чырык торгу тон болгаш бөрт, тыва идиктер.

== Хүрештиң болур ужуру ==
Хүрешке киржир кижилерниң саны 16-32-64-128-256-512-1024 бооп болур. Мөгелерни салыры амгызындан арай өске, жребий тутпайн, дужааштыр азы шавыштыр салыр чораан.

Мөгени чалап үндүрерде:
#Мөгезиниң онаан кыйгырып аян тудар,
#Онаг кыйгырар. Хүрештиң база бир солун кезээ. Амгы үеде профессионал бокста ышкаш кыйгы дег.

Мөге салыкчызының чижек кыйгызы:
<poem>
''Мээң мөгем Чадаананың арзылаңы, 
Чамыяңның онаан үндүрүңе-ээр! 
Арзылаң дег күштүг мөге, 
Амырга дег боттуг мөге!
Калбак дашка тайбас, 
Кадыр черге ушпас мөге.
Туткан холу кыскаш дег, 
Турган боду сыра дег, 
Дегээлээрге тендиш дивес, 
Тевериңге шимчеш дивес мөге чүве-ээ!
''
</poem>

Хүрешти эгелээрде мөгелер чыскаай туруп алгаш '''девиир''', ооң-биле чонга күжүн, уразын көргүзүп турары ол. Девивишаан мөгелер шииткекчилер столунга четкеш күдүк базып сөгүрүүр.

'''Девиг''' соонда мөге-салыкчылары төлгелээр. Салыр мөгезиниң адын шилип алгаш, шөлдүң ортузунче үнгеш ыыткыр ат-сывын, келген кожуунун адап кый дээр. Кыйгырткан мөге шөлче үне халып келгеш, бодунуң мөге-салыкчызын тырыкыландыр (долгандыр) девиир. Мооң-биле шииткекчилерге,
чонга көргүзүг доостур, хүреш эгелээр. 

Мөгелер бот-ботарынче уткуштур шала доңгайып алгаш халдаар, эптиг өй манап бичии кезек турар. Содак-шудактын кайызындан-даа сегиржир. Бут октап сегирип база болур. Сегирип алыышкын үелиг. 
Хүреш аргалары аңгы-аңгы. Мөге бүрүзү оларны ажыглап билир ужурлуг. Шынчы маргылдаага ажыглап болбас аргалар база бар(удурланыкчызының ийи холун туткаш салбазы, дискектен өрү тевери, баш-биле идери).  

Мөгелерниң кайы бирээзи аңдарлыпкаар, азы чер даяныптар болза салыг төнген болур.  Хүреш ужуру-биле октаан мөге девивишаан, 
мөге-салыкчызынга четкеш, ооң-биле кады дедир эглип келгеш, октаткан мөгени тургузар. Оон ол мөге-салыкчызы-биле кады, манаан мөгелер орар 
черге девип чедер. 

== Аргалар ==
Хүрештиң аргалары бурун шагла-ла байлакшыл турган. Чон чоорту ону оон-даа артык кылдыр көвудедип, сайзырадып келген.
Хурештин аргалары

Б у т т а а р ы — удурланыкчының холдарының халдаашкынын азы камгалалын чардыктырыпкаш, майыктап барып алыр. Ч а н б а ш т а а р ы — эгин содаандан алгаш, ооргалай аарак чан баштады бодун ажыр барып дүжер (солагайлап чан баштаар чорук эң айыылдыг). Ол арга япон дзю-дода бар.

М у н д у р а р ы — эгин содаандан алгаш, удурланыкчының ийи будунуң аразындан ооң кайы-бирээзин ээжек-биле ылдырткаш, ойтур идиптер (кайы-даа бут хамаан чок).

Б а л д ы р л а а р ы — удурланыкчының холдарының камгалалын чардыктырыпкаш, бодунуң тааржыр аайы-биле бир холу-биле балдырдан апкаш, өске холу-биле эгин бажындан ойтур идиптер.

А д а к ү з е р и — удурланыкчының холдарынын камгалалын өру алзы чардыктырыпкаш, ийи хол-биле ийи дөңмектен алгаш, адак үзе көдүрүптер.

Ш а в ы ы р ы — кайы-бир холу-биле эгин содаандан алгаш, өске холу-биле шавыштыр турган доңмектен часкааш, чая тудуптар. Т ы р ы к ы л а а р ы — ийи эгин содаандан алгаш, аластандыр тырыкылаптар.

К ү с т ү к т ү р ш е л е р и — эгин содаандан азы холдардан алгаш, удурланыкчы бурунгаар чүткүп чыдар аразында күш таарыштыр күстүктүр, дискектендир шелиптер.

Б ы л д а а р ы, х о я р ы — удурланыкчы кандыг-бир арганы ажыглап, чижээ, буттап чыдырда, ону баш удур билген кижи былдай д үшкеш, чер тудускаш, база күш таарыштыр доңгайты шелиптер. Хояры дээ ге-ле удурланыкчының кандыг-бир арганы ажыглаан атаказынга удур халдаашкын кылыры ол болур. Бир эвес удурланыкчы катай хап чыткан болза, соора тевискеш, көдүрлү берген буттан сегирип алгаш, октап каап болур. Ынчангаш ол арганы бүгү-ле халдаашкыннарга удур ажыглап болур. Д е г э э л э э р и — оң хол-биле удурланыкчының эктин ажыр содак тың шазындан алгаш оң бут-биле солагай будундан орааштьыр дегээлээш, артыы азы иштии талазынче аңдара.

Ч а я т у д а р ы — эгин содаандан туткаш удурланыкчының көдүрүп алган турган будун хей бастыргаш чая тудуптар. М а й г а а ш, ч а я т у д а р ы — удурланыкчының чап чаа-ла черге базар деп чыткан будун тайзы майгыпкаш, чая тудуптар.

Т е в е р и — м а й г а а ш, ч а я т у д а р ы-биле дөмей ынчалза-даа буду черге базып алган болза-даа амдыызында дыңзыды базып ап шыдавайн чыдар аразында тевер. Эгин содаандан тутпайн чыткаш тевер арга база бар. Ындыг таварылгада тевигниң үези кайгамчык шын санаттынган болгаш тевиишкин аажок дыңзыг болза, удурланыкчы кескен ыяш дег, барып ужар.

К а т а й к а г а р ы — удурланыкчының кайы-бир буду базыышкындан арай кошкаш дээр аразында, ол бутту таварты өске будун база тайзы тептер. Ындыг тевигни эгин содаандан тудуп-даа, тутпайн-даа тургаш кылып болур.

== Аттар ==
Чыл санында Наадым соонда шыырак мөгелерге аттар тыпсыр (128 болгаш оон хөй мөге киришкен болза)
* Начын мөге - Наадымга 2-4 чер алган мөге азы ийи чыл ишти 5-8 чер ап турган мөге. 
* Арзылаң мөге - Наадымның чемпиону азы үш катап Наадымга ийиги чер алган мөге.
* Чаан мөге - Наадымның үш дапкыр чемпиону.
* Кучүтен мөге - Наадымның беш дапкыр чемпиону.
 
[[Аңгылал:!Main category|Х]]
[[Аңгылал:Спорт|Х]]
[[Аңгылал:Тыва]]
[[Аңгылал:Хүреш]]
