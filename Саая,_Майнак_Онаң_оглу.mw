'''Майнак Онаңович Саая''' ''(май 1, 1940 чыл – 2007 чыл)'' — тыва чогаалчы, шүлүкчү, башкы, улус өөредилгезиниң болгаш культуразының хоочуну, Тыва Чогаалчылар Эвилелиниң кежигүнү. Бодунуң амыдырал-чуртталгазын өзүп орар чаш ажы-төлдү кижизидеринге хамаарышкан ажыл-ижинге тураскааткан<ref name='link1'>[http://www.tuvkniga.com/#!-/c24l2 Саая Майнак Онанович – Биография]</ref>.

==Намдары==
Саая Майнак 1940 чылдың май 1-де [[Мугур-Аксы]] суурнуң соңгу-чөөн чүгүнде Саадак арттың эдээнде Көк-Дөргүн деп черге төрүттүнген. Мугур-Аксының чеди чыл, [[Бай-Тал]] ортумак школаларынга өөренип чораан. 1963 чылда [[Кызыл|Кызылдың]] күрүнениң педагогика институдунуң төөгү, дыл факультедин дооскан. 1964-1965 чылдарда шериг албан-хүлээлгезин Казахстанның Семипалатинск хоорайдан ырак эвесте Лебяжье суурнуң чоогунда агаардан удур камгалал кезээнге эрттирген. 1960-1961 өөредилге чылында Майнак Онаңовичини ол үеде республикага башкылар чедишпезинден Бай-Тайга кожууннуң Кызыл-Даг ортумак школазынче институт мурнундан башкыладып чорутканы-биле ооң күш-ажылчы намдары студент тургаш-ла ынчаар эгелээн<ref name='link2'>[http://www.pisateli-tuvy.ru/?view=writer_namdary&id=7 Саая Майнак Онаңович – Намдары]</ref>.

Майнак Онаңович 1960-1986 чылдарда [[Бай-Тайга кожууну|Бай-Тайганың]] [[Кызыл-Даг]], [[Шуй]], [[Чөөн-Хемчик кожууну|Чөөн-Хемчиктиң]] [[Баян-Тала]], [[Чадаана]], [[Мөңгүн-Тайга кожууну|Мөңгүн-Тайганың]] [[Мугур-Аксы]] школаларынга орус дыл, литература болгаш төөгү башкылап, өөредилге эргелекчилеп, директорлап (17 чыл), башкы ажылынга ажылдап чораан. Ол чылдар иштинде өзүп орар чаш ажы-төлдү өстүрүп, кижизидеринге улуг үүлезин арттырган.  

Майнак Онаңович хөй-ниити ажылдарынга база идепкейлиг киржип, өөредилге ажылдакчыларының профэвилел комитедин даргалап, пропагандистеп, лекторлап турган. Майнак Онаңович 1986-1993 чылдарда Мөңгүн-Тайга райкүүскомунуң өөредилге, культура килдистериниң эргелекчизинге, күш-ажыл, чонну ажылче хаара тудар төптүң директорунга ажылдап турган. Саая М.О. 1993 чылда амыдыралының аайы-биле Кызылга көжүп келгеш, «[[Эне сөзү|Эне сөзү]]» солуннуң культура килдизиниң редакторунга журналист бооп ажылдап чоруй, Тываның дыл, литература, төөгүнүң эртем-шинчилел институдунче шилчип (амгы [[ТГШИ|Тываның гуманитарлыг шинчилелдер институду]]), дыл, бижик секторунуң эртем ажылдакчызынга 1998 чылга чедир ажылдап, 2003 чылда чырыкче үнген «Тыва дылдың тайылбырлыг словарының» бирги томунуң тургузукчуларының бирээзи болуп, дыл эртемин сайзырадырынга база бодунуң үлүг-хуузун киирген<ref name='link2' />.

Майнак Онаңович хүндүлүг дыштанылгаже үнген соонда, «Улуг-Хем» аттыг тыва чогаалчыларның сеткүүлүнүң кол редакторунуң оралакчызы – харыысалгалыг секретары бооп ажылдаан. Чогаалчы ажыл-ижи дээш РФ-тиң Иштики херектер яамызының база [[Михаил Шолохов|М.Шолоховтуң]] 100 харлаанынга юбилей медальдары, ТР-ниң Культура болгаш сүлде-сүзүк сайзыралының яамызының Хүндүлел бижии-биле шаңнаткан. 

Тываның сураглыг композиторлары [[Хүреш-оол Дамба]], [[Базыр-оол Чүлдүм-Сүрүң]], [[Борис Чамбыт]], [[Владимир Серен]] олар Майнак Онаңовичиниң 30 хире шүлүктеринге чараш аялгаларны чогааткан. Ырылар апарган шүлүктериниң «Ынакшылды сүзүк кылгаш, ырлаарындан эрикпээн мен…» деп аттыг баштайгы дискизи ТР-ниң улустуң артизи [[Станислав Ириль|Станислав Ирильдиң]] база ТР-ниң алдарлыг артизи [[Луиза Мортай-оол|Луиза Мортай-оолдуң]] күүселдези-биле 2007 чылда чырыкче үнген. Чогаал бижииринден аңгыда, Майнак Онаңович башкы, чогаалчы кижи болгаш Тываның ат-алдарлыг чогаалчыларының чогаалдарынга хамаарышкан эртем-шинчилел ажылдарын болгаш амы-хууда бодалдарын бижээн.

==Дөзү==
<references/>

{{stub-meta}}

[[Аңгылал:!Main category]]
[[Аңгылал:Чогаалчы]]
[[Аңгылал:Кижи]]
[[Аңгылал:Тыва]]
[[Аңгылал:Тыва чогаалчы]]
