{{Кижи
 |дата рождения        = 22.08.1912
 |дата смерти          = 11.02.1944
}}
'''Бүрзекей Сурасович Сат''' (1912 чыл, август 22; Хөндергей, Даа кожуун (амгы [[Чөөн-Хемчик кожууну|Чөөн-Хемчик]]), [[Таңды Тыва|Таңды-Тыва]] —  [[1944 чыл]], февраль 11; [[Дубно хоорай]], [[Украина]]) — тыва фронтучу, [[Ада-чурттуң Улуг дайыны|Ада-чурттуң Улуг дайынының]] киржикчизи. Украинаның Дубно деп хоорайның чанында Сурмичи суурну немец-фашистиг ээжелекчилерден хостап тургаш маадырлыы-биле өлген. Мааадырлыг чоруу дээш аңаа [[ТАР]]-ның Республика Ордени-биле шаңнаан.

== Намдары ==
'''Сат Бүрзекей''' 1912 чылдың август 22-де [[Таңды Урянхай|Таңды-Тываның]] [[Хемчик кожууну|Даа кожууннуң]] (амгы [[Чөөн-Хемчик кожууну|Чөөн-Хемчик]]) [[Хөндергей|Хөндергей сумузунуң]] Чаш-Терек деп черге тараажы, малчын Сат Сурастың өг-бүлезинге төрүттүнген. Ол бичиизинден-не орлан-шоваа, эрес-кежээ, шимченгир аажы-чаңы-биле ады алгаан Ыраажы-Хемниң эриин дургаар эштип, ойнап, балыктап өзүп келген<ref name="shyn">[http://shyn.ru/?q=article/frontuchunun-chus-harlaanynga-turaskaadyp Шын солун: Фронтучунуң чүс харлаанынга тураскаадып...]</ref>. Тывага үжүк-бижикке өөренир калбак шимчээшкинге Сат Бүрзекей идепкейлиг киришкен. Эге билиглерни шиңгээдип апкаш, боду улус-чонну үжүк-бижикке өөредип турган. Чадаанага чурттап турган орус чон-биле эп-найыралдыг эдержип, харылзажып турганындан орус дылды шору билир кылдыр өөренип апкан<ref name="shyn" />. 

18 харлыг тургаш Сат Бүрзекей [[Тыва Араттың Революсчу шерии|Тыва Араттың Революсчу шериинче]] келдирткен<ref name="tonline">[http://www.tuvaonline.ru/2012/08/22/ispolnyaetsya-100-let-so-dnya-rozhdeniya-legendarnogo-pulemetchika-sata-burzekeya-povtorivshego-podvig-panfilovcev-v-boyah-za-ukrainu.html|ТуваОнлайн: Исполняется 100 лет со дня рождения легендарного пулеметчика Сата Бурзекея, повторившего в боях за Украину подвиг "панфиловцев"]</ref>. 1932 чылда Буден аттыг Тамбовтуң аъттыг шериг училищезин дооскан<ref name="tonline" />. Тываның аъттыг шерииниң биче командиринден эгелээш, 1939 чылда эскадрон командиринге чедир депшээн. 1943 чылда шеригниң чаа техниктиг чепсектерин өөредир салбырның командиринге томуйлаткан. Шериг ажыл-амыдыралындан аңгыда, ол хөй-ниити ажылынга база идепкейлиг киржип чоруп турган. 1939 чылда ТАР-ның нам кежигүнүнге кирген. 

1943 чылдың август айда тыва эки турачылар-биле катай, фронтуже баар шилилге комиссиязын эрткеш, пулеметчу взводтуң командиринге томуйлаткаш, дайынче аъттанып чорупкан<ref name="shyn" />. 1943 чылда тургускан шериг учет карточказында ооң өг-бүлезинниң дугайында мынчаар бижээн: «Кадайлыг. Үш ажы-төлдүг. Оглу Ким-оол 6 харлыг, уруу Тамара 3 харлыг, бичии оглу Алдын-оол 1 харлыг. Өөнүң ишти Иргит Долзатмаа.»<ref name="tonline" />.

== Фронтуга ==
Дайын шөлү. [[1944 чыл|1944 чылдың]] февральдың 11-ниң хүнү. Совет 31-ги аъттыг полк­туң кезектери Сурмичиге дай­зынның контр атаказын ойтур шаап турган. Күш дең эвес. Полк улуг бергедээшкиннерге таваржып эгелээн, ол-бо эскадроннарның чидириглери улгаткан. Тыва эки турачы эскадроннуң дайынчыларның иштинден элээн хөй кижи балыглаткан, амызындан чарылган улустуң саны база көвүдээн. Бүгү күш-биле шимчеш дивейн, полк дайзынга удур туржуп болур турган, ынчаар болза, чидириг оон-даа көвей болуп болур. Полк командири, полковник Попов полкту тынгарып алыры-биле аткаарлаар деп дужаал үндүрген. Чүгле түр када, каш-ла  шак  иштинде ол үениң дургузунда полк эде-хере туттунуп алгаш, шавар халдаашкынче кирер ужурлуг. А дайзын оларның таваңгайын базып, сүре бербези-биле оларны доза турар доскуул артырары негетинген. Полктуң аткаарлаашкынын хандырары-биле тыва эки турачы эскадроннуң улуг лейтенантызы Сат Бүрзекейниң пулемет взводу биле старшина Куулар Дажы-Серенниң автоматчылары дайзыннарны дозар кылдыр артып калганнар. Дайзынны шыдаар шаа-биле эртирбейн ок-чемзээниң бар шинээ биле олар улуг түң-санныг дайзыннарны тутканнар. Аткаар чаңгыс-даа базым кылбаанар. Он тос гвардейжилер Сурмичи суурга 28 панфиловчу дайынчыларның [[Москва]] адаанга 1941 чылда кылган маадырлыг чоруун катаптаан. Олар шупту маадырлыы-биле өлген<ref name="shyn" />.

== Шаңналдары ==

Сат Бүрзекейниң маадырлыг чоруун [[Совет Чазак]]  бедии-биле үне­лээш, [[Кызыл Сылдыс ордени|Кызыл Сылдыс ордени-биле]] шаңнаан. Ол ышкаш [[Тыва Арат Республика|ТАР-ның]] Чазаа Республика Ордени-биле шаңнаан<ref name="shyn" />.

Сат Бүрзекей ийи чурттуң  кү­рүне шаңналдары-биле, маадырлыы-биле өлген соонда, шаңнаткан: 1944 чылдың март 12-де Совет Эвилелиниң Кызыл Сылдыс ордени-биле; 1944 чылдың май 18-те «Ада-чурт дайыны» орденниң 1-ги чергези-биле; 1944 чылдың июнь 24-те ТАР-ның эң улуг шаңналы Республика Ордени-биле шаңнаткан<ref name="shyn" />.

== Дөс ==
<references/>

[[Аңгылал:Эки-турачы]]
[[Аңгылал:Маадыр|С]]
[[Аңгылал:Википедия:Шилээн чүүлдер]]
