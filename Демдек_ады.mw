'''Демдек ады''' (адъектив < латин. adjicere – немээр) дээрге чүвелерниң  шынарын болгаш демдээн көргүзер чугаа кезээ болур. Демдек аттары чүве аттары-биле каттышкаш, ол чүве аттарының көргүзүп турар чүвелеирн тайылбырлаар: ''кызыл чечек, чолдак тон, делгем хову''. Демдек аттары домакка тодарадылга бооп чоруур.

Чижектер.
* ''Харлыг'' ховуда тевелер көстүп чор.
* Дага чок аъттар ''өл'' болгаш ''тулаалыг'' черлерге тайып чорааннар. (Л. Кокышев. «Аринаның амыдыралы». Очул. М. Доржу.).
* Соңга баарындан ''ак-ак'' чечектер үнген.

Чамдыкта демдек аттары кылыг сөстери-биле каттыжа бергеш кылдыныгны тайылбырлап чоруур: ''эки чурттаар, шыдамык ажылдаар, бодамчалыг кылыр''. Ынчангаш демдек аттары домакка байдал бооп киргилээн чоруур.

Чижектер.
* Оолдар дош кыры-биле ''оваарымчалыг'' чоруп орган.
* Кара-Дагны ''дорт-ла'' ажыптывыс. (М. Мендуме. «Тайганың ээзи»).

Чамдык өске дылдарга бодаарга, тыва дылда демдек аттары наречиелер болгаш чүве аттарындан тода ылгалы кошкак. Ынчалза-даа сөс чогаадыр аргалары, ниити семантиказы база кол функциязы-биле демдек аттары черле тускай чугаа кезээ болур дээринге маргылдаа чок. Чүве аттары-биле дорт харылзаалыы база тускай чадаларлыы демдек аттарының тускай чугаа кезээ болурун улам тода херечилеп турар.

== Демдек аттарының чогаадылгазы ==
Демдек ады бодунуң бүдүжүнүң талазы-биле ''укталбаан'' болгаш ''укталган'' деп ийи бөлүкке чарлыр.

Укталбаан демдек аттары өске сөстерден укталбаан, бүткен-не боттары ол демдек аттары болур: ''ак, көк, сарыг, аар, чиик, эки, багай, улуг, биче, чаа, ханы''.

Укталган демдек аттары үш арга-биле тыптыр: ''морфологтуг, синтаксистиг, лексика-семантиктиг'' аргалар-биле.

== Үндезини ==
Ш. Ч. Сат, Е. Б. Салзыңмаа. Амгы тыва литературлуг дыл. (Лексика болгаш семасиология, фразеология, фонетика, морфология). Тываның ном үндүрер чери. Кызыл — 1980.

[[Аңгылал:Дылдар]]
[[Аңгылал:Тыва дыл]]
