'''Секиз Огуз''' — аймак катыжыышкыны. «Сес Аймак».

== Аймак ады ==
* 'Сеқиз Оғуз' дээрге эрги түрк сөстер-дир. 'Сеқиз' дээрге «сес», 'оғуз' дээрге «аймак» дигени ол-дур. Ынчаарга 'Сеқиз Оғуз' дээрге «Сес Аймак» дээн-дир.
* Кыдыттар оларны «цзу-бу» деп адаар турган.
* Моолдар оларны «Найман» деп адаар турган. «Найман» дээрге сан ады-дыр, ону моол дылдан очулдурар болза анаа «сес» дээн. Чогум "найман" деп сөстү XIII дугаар вектен бээр хамык чоннар аразынга моолдар тарадып каан хевирлиг. Ол сөстү экзоэтноним деп болур.

== Үези ==
VIII — XIII дугаар вектер.<br />
Секиз Огуз деп аймак дугайында Селеңе бижиинде 2 одуругда айыткан.<br />
XIII дугаар векте "Юань-чао би-шиде" оларны айтып бижээн.

== Дылы ==
Эрги түрк дыл.<br />
Моол биле орус төөгүчүлер оларны моол дылдыг чон деп бодап турар.<br />
Казахтар оларны түрк дылдыг чоннарга хамаарыштырып турар.

== Чурту ==
Секиз Огуз дээрге кедергей улуг аймак катыжыышкыны-дыр. Ол аймактың улузу барыын талада Кара-Иртыш хемни, чөөн талада Каңгай дагларын эжелей чурттап чораан. XII-XIII вектерде оларның соңгу чүкте кожалары болза Улуг-Хемде кыргыстарның күрүнези-дир. Чөөн талада Каңгай дагларында оларның кожалары [[Херээт]] аймаа турган.

== Төөгүзү ==
=== Селеңе бижии ===
«Сес аймак» дугайында Баян-чорнуң Селеңе бижиинде айыткан. Ынчан "Секиз Огуз" биле "Токуз Татар" уйгурларга чарытпайн турган. Баян-чор оларны баскан. Ол үелерде уйгурлар бодунуң күрүнезин тургузуп турган. Баян-чор уйгурларга удур барган кожа аймактың улузун томаарартып турган.

==== Бижиктиң кирилл транскрипциязы<ref>Арын 161. Междуусобные войны огузов. // Кормушин И. В. Древние тюркские языки. Учебное пособие для студентов высших учебных заведений. – Абакан: Изд-во Хакасского государственного университета им. Н. Ф. Катанова, 2004. – 336 с.</ref> ====
(МЧ В1)<br />
… Анта Бӱкегӱк[к]е йетдим. Киче йаруқ батур эрикли сӱңӱшдим, анта санчдым. Кӱн қачмыш, тӱн тирилмиш. Бӱкегӱкде Секиз Оғуз, Тоқуз Татар қалмадуқ. Ики йаңықа кӱн тоғуру сӱңӱшдим. Қулым кӱңим бодунығ теңри (В2) йер айу бирти. Қара игил бодунығ йоқ қылмадым эбин барқын йылқысын йулмадым. Қыйын айдым, турғуру қ[о]дтым. «Кентӱ бодуным», – тидим, – «уду келиң», – тидим. Қодуп бардым, келмеди.

==== Очулгазы ====
… Анта Бүгекүкке четтим. Кежээ чырыкта аңаа чаалаштым, анта тииледим. Хүндүс тарай бердилер, дүне катап чыглып келдилер. Бүгекүкке Сегис Огус, Тогус Тадар калган-дыр. Айның чаазында ийиги хүнде даң бажында чаалаштым. «Ара-албаттым» деп дээрим, черим айтып берди. Кеземчени хүлээткеш, арткан чүвени хевээрзин артыдым. Кара бөдүүн чонну чок кылбадым, эвин-севин, чылгызын хавырбадым. «Мээң чонум», – дидим, – «соомдан келиңер», – дидим. Артыргаш бардым, келбеди.

==== Очулгага тайылбыр ====
[[Токуз Огуз]] дээр аймак катыжыышкынындан ''Он Уйгур'' аймаа адырлы берген, ынчангаш хамык аймактар саны сес апарган. Чаа, улуг аймакты «Секиз Огуз» деп адаан хевирлиг. Чүге-дизе ооң мурнунда үелерде безин, түрктер тергиидеп турунда чүгле «Чеди-» биле Тос аймак» дугайында бижиктер бар, «Сес Аймак» дугайында бижиктер чок бооп турар. Түрктер күрүнези дүжерге Баян-чор, албаны-биле «хамык кожайларымны уштап-баштаар мен» деп бодалдыг турган. «Сес аймактың» улузу Баян-чорга чагыртпайн хостуг чуртаар деп бодалдыг турган чыгыы. Бо дээрге төрел аймактарның аразында чөрүлдээ-дир. Баян-чор ''Секиз Огуз'' аймактың улузун: «мээң чонум, мээң соомдан барыңар» деп көгүдүп, сургап турган.

«Тоқуз Татар»<ref>Токуз Татарлар биле амгы мусульман татарларны холуп будаваңар, ол дээрге шуут аңгы, өске чоннар-дыр!</ref> дээрге моол дылдыг аймак-тыр. «Сес Аймак» биле «Тос Тадар» бир демниг «Он Уйгур» аймаанга аажок удурланып турган.

=== Юань-чао-би-ши ===
Моолдар Секиз Огуз деп аймакты «Найман» деп адаар турган. Найманнар моолдарның дайзыннары турган. "Моолдарның чажыт төөгүзүнде" чүгле моолдар биле найманнарның дайынын бижип көргүскен. Юань-чао би-шини сайгарып көөр болза, баштай найманнарның хааны Ынанчу-Билге турган. Ынанчу-Билге хаан кызыл дустай бээрге, хаан ширээзинге ооң оглу Торлух Таян саадапкан. Таян хааның Кучлук деп оглу база турган.

Бижик ёзугаар моолдар биле найманнарның дайынын сайгарар болза ындыг. Керейлерниң күрүнези чок апарган дугайында Таян хаан Хачир-усун деп хемге тургаш дыңнаан. Ынчан моол шериглерниң аътары арган турза-даа, шериинде кижи бажы эңдере турган. Моолдарның саны хөй боорга Таян хаан арай сестип турган. Ол нояннары-биле сүмелешкен. Баштай Таян хаан Алдайның мурнуу талазынче көшкеш дайынга белеткенип алыр деп бодалын улузунга чугаалаан. Оозунга нояннары чөшпээрешпээн. Кучлук адазының сөстерин дыңнааш, ону мырыңай кортук эшпи-биле деңнэээн. Таян хаан оглунуң сөзүн дыңнааш: «Күчүлүг мөге - Кучлук, бир эвес сен моолдар-биле сегиржип алзыңза дидим кашпагайың көргүзер сен. Олар-биле чаалажып шыдаар бис, арай оон олардан адырлып шыдаар бис бе?» диген.

Хорисубэчи деп улуг ноян Таян хаанга: «Сээң адаң Ынанчу-Билге хаан калбак ооргазын, аъдының дуюун кымга-даа көргүспээн. Эрте дээре чүүден коргуп тур сен. Сени ындыг кортук деп билген болзувусса улусту сээң аваңга баштадып каар ийик бис. Сээң аваң херээжок кижи-даа болза черле сенден дээре боор. Коксэу-Сабрах<ref>Коксэу-Сабрах деп кижи найманнар чанчыны турган боор оң.</ref> кыраан-дыр. Бистиң шериивисти ол эки баштап шыдаар бе? Моолдарның хей-аъды бедик-тир. Торлух Таянның төрези дүжер хевирлиг-дир» дигеш аъдын шапкаш халдып чорупкан.

Таян хаан хамык улузун дыңнааш, хорадап сөзүн сөглээн: «Өлүрге – тын үстүр, хинчектенирге – мага-бот баскыраар, кижиге таалал черле турбас, мындыг чүве-дир. Ол-ла, болган-дыр чаалажыр бис!» диген. Шак ынчалдыр Таян хаан моолдарже удур чаалажып чорупкан. Ол Тамир хемни куду баткаш Оркун хемни кеже берген. Наху-кун деп дагның чөөн талазы-биле эрткеш Чакирмаут деп черге чеде берген.

Найманнар чаалажып үнүпкен деп билгеш Чиңгис хаан бодунуң шерии-биле удур үнүпкен.

Соонда найманнар Чакирмаут деп черден үнгеш биччи дедирленгеш, Наху-кун деп дагның баарынга турлаг кылып алган. Моол шериг чоошкулаан билек, Таян хаан арай сестип шериин Наху-кун деп дагның кырынга тургузуп алган. Чиңгис хаан Наху-кун деп дагның баарынга келгеш найманнарны бүзээлеп алгаш, хонуп алган. Дүне када найман шериглер мурнун былаажып баскылажып иткилежип тургаш дезип эгелээн. Даң бажында могап шылаан Таян хааны моолдар тудуп алган.

Кучлук боду, ол үеде адазының чанынга турбаан, ол бодунуң шерии-биле аңгы, арай аткааар Тамир хемниң унуга турган. Кажан моолдар Кучлуктуң шериинге чоошкулап кээрге ол аткаарлай аарак дезип чорупкан. Таян хааның ара-албатызы Алдай дагларынче дезип эгелээн. Хамык хинчектенип дескен улусту моолдар тудуп турган.

Чиңгис хаан Таян хаанның Гурбэсу дээр авазын кадай кылдыр ап алган. Гурбэсуну кадай кылдыр ап тура ол кажар арга ажыглаан. Ол үениң чаңчылы ёзугаар Гурбэсуну кадай кылдып ап тура, Чиңгис хаан Гурбэсу-биле кады, хары угда кадын кижиниң ара-албатызын база бодунга ап турган. Бир эвес Чиңгис хаан Гурбэсуга өгленмээн болза тарап дескен найманнар Чиңгис хаанга кажан-даа чагыртпас турган.

=== Төөгүлер чыындызы ===
«Төөгүлер чыындызын» Рашид ад-Дин XIV дугаар векте бижээн. Бодунуң ажылын «Алдын Дептер» дээнзиг моол бижиктерге үндезилээн. Чамдык чүвелерни Рашид ад-Дин моолдардның боттарындан дыңнап бижээн. Рашид ад-Дин «Секиз Огуз» аймаан база моолдар ышкаш «Найман» деп адап турар-дыр. «Төөгүлер чыындызында» «Секиз Огуз» аймактың төөгүзүн "Юань-чао би-шиге" бодаарга чүгээр, тода бижээн.

Чиңгис хаан турбаанда найман аймакты ийи алышкы баштап турган: улуг аызын Наркыш-Таян дээр, бичезин Эниат каан дээр. Бир чылын ол алышкылыр кыргыстарны чылча шаапкан турган. Ынчан Эниат чаагай чаңчыл сагып акызынче барбаан-даа, аңаа белек-даа сунмаан. Наркыш дыңмазын кый дээш, ооң бажын чыттап каан.

Эниат хааның оолдарын Буюрук биле Таян дээр. Эниат хааның шын адын Ынанчы-Билге-Бөгү хаан дээр хевирлиг. Адазы биле акызы ышкаш Таян хаан биле Буйуруктуң аажы-чаңы таарышпас турган. Ынанчы-Билге хаанның улуг оглу болза Таян болур, ынчангаш адазы кызыл дустай бээрге Таян, хаан ширээзинге олурупкан. Бир-ле катап алышкылар калган адазынынң бир кадайын былаажы берген. Ынчалдыр шош-соодаа үнген, беглерниң бир кезии Буйурукту деткээн, өскелери Таян хаанны деткээн. Шак ынчалдыр найманнарның улуг күрүнези чарлып буступ эгелээн. Ыначы-Билге хаан дириг тургаш-ла оолдарының дедир, бак аажы-чаңын эскерген. «Буйурук кажан-даа акызының сөзүн дыңнавас Таян, хаан апарза, Буйурук аңаа өң-тала болбас. Буйурук мелегей теве ышкаш, бир эвес аш бөрү келгеш ооң будун чартыынга чедир хемирип чипсе ол чүгле ынчан шимчени бээр боор» - диген.

Буйурук улузу-биле арай хоорук чуртап турган. Таян хаан дески ховулар чанынга, Буйурук колдуунда даглар чоогунга көжүп чораан.

Бир катап дой үезинде Куба-тегин сөзүн сөглээн: «Боданыңар даан шаанда Эниат биле Наркыш чаңгыс аай демниг турган. Найман улуска олар кижи болганын-на «бег» азы «кадын» кылбайн турган». Ол хамык алган кадайларныдан хөй ажы-төл база турбаан. Силер ийелээ буга мыйызы ышкаш кады турдуңар. Ам араңарда эптиг, чөптүг сеткил чок тур, улуг найман күрүзүн кым баштаарыл, улус арга-таңдыда, хову-шөлде далай суу-биле дөмей чалгып тарай берген-дир. Таян хаан ону дыңнааш арны кызып: «Буйурукка барып чугаалаңар, дыка көвей херек чок чүве кылган-дыр бис. Бир эптиг черге ужуражып чугаалажыр болза эки». Буюурук ону дыңнааш: «Мындыг үлегер домак бар: улуг эрге дужаалдыг кижиниң угааны хирелиг болур боор; чамдыкта эргези улуг кижиниң сеткили чымчай бээр боор; чогуур үезинде амыр-менди чорзувусса ужуражы бээр бис » дигеш, хая-даа көрүнмейн өскээр көже берген-дир. 

Алышкылар өжежип чоруур, кайы-бирээзиниң аажы-чаңы дедир турган. Оларның хайы-биле найман күрүнениң салымы кээргенчиг болган.

Чөөн чүкте моолдар, керейлер-биле найманнар дайылдажыр турган. Буйурук биле Таян шериглерин дайызынга удур кажан-да мөөңнеп чыгбас турган, Буйурук бодунуң шерии-биле аңгы халдап дайылдажыр, Таян хаан база бир аңгы шерии-биле дайынче үнүптер. Чаа үезинде олар бот-ботарынга дуза черле катпас турган.

Чиңгис хаан керейлерниң күрүнезин узуткаан турган соонда, Таян хаан моолдарже халдаар деп бодаан. Ол «меңээ каттыжып ал» деп Онгут аймактың баштыңы Алакуш-тегинче элчизин чортупкан. Онгут аймактың баштыңы "сээң-биле Таян хаан чаалажыры ол-дур" деп Чиңгис хаанга дыңнадып каан. Чиңгис хаан ону дыңнааш дайынга белеткенип эгелээн.

Таян хаанга өске аймактың баштыңнары кошчуп алган. Ол болза моолдарның өштүг кара дыйызыннары-дыр: Токта — меркиттер хааны; тадарлар, керейниң катакин аймаандан Алин-тажы; ойраттарның дурбан аймаандан Кутука бег; джарджират аймактан Джамуха-сечен; оон ыңай салджиут сөөгүнүң улустары. Наку-кун дааның чанынга моолдар Таян хаанынң шериин чылча шаапкан. Таян хаан боду өлүрткен. Чогум Джамуха-сечен бодунуң улузу-биле Наку-кун дааның баарында чаага киришпээн, ол кижи бүдүн аймаа-биле тулчуушкун бертинде чоруй барган. Наку-кун дагга болган тулчуушкун соонда Таян хааның оглу Кушлук Буйуруктуң чуртунче дезип көже берген.

Удаваанда Чиңгис хаан, Буйурукче удур шериг чортупкан. Ол үеде Буйурук аңнап чораан, ол безин, дайызыннар келген деп-даа билбээн. Буйурук аңнап чорунда моолдар ону туткаш өлүрүп каан. Буйурукту моолдар өлүртүп каарга, Кушлук хамык улузу-биле Кара-Кытай деп күрүнениң гур-хаанынче көже барган.

Шак ынчалдыр Алдай-Каңгай чуртун эжелей чуртаан улустуң күрүнези дүшкен бооп турар.

== Түңнел сөс ==
* "Юань-чао би-шиде" шупту кижилер, черлер ады моолзуг. «Төөгүлер чыындызында» шупту черлер, кижилер аттарын перс чоннуң дылынга эптештир бижээн. Ол хамык үрелген аттарны Секиз Огуз аймактың төрээн дылынче таарымчалыг эде бижиир болза эки. Ол болза аңгы берге ажыл-дыр.
* "Юань-чао би-шиде" Гурбэсуну Таян хааның авазы кылдыр бижээн, "Төөгүлер чыындызында" Гурбэсуну Таян хааның кадайы кылдыр айтып бижээн. Таа кымга бүзүрээр чүве?
* "Юань-чао би-шиде" Таян хааның оглун Кучлук деп адаан, "Төөгүлер чыындызында" ооң оглун Кушлук деп адаан.
* "Юань-чао би-шиде" Таян хааның дыңмазы болур Буйурукту шуут айытпаан.
* «Юаньның чажыт төөгүзүнде» моолдар боттарын эмин эттир ырлап мактаан-дыр.

=== Алтай чону ===
Алтайларда көгөл-майман биле кара-майман дээр сөөктүң улузу бар. Ынчаарга, башка хөй айтырыглар кирер. Майманнарның өгбелери болза, кажан шагда Чиңгис хаандан дескен улус дизе, арай бүзүренчиг эвес-дир. Чүге-дизе майманнарның чуртунда Майма деп хем бар. Чер-суг аттары дээрге анаа-ла тыптып кээр аттар эвес-тир. Топонимнер дээрге эрги шагның эктинде тывылган сөстер-дир. Ынчангаш Майма деп хем ады сөөк азы аймак адындан укталып тывылган дээрге арай шын эвес болур ужурлуг.

=== Орус биле моол төөгүчүлер ===
Орус биле моол төөгүчүлер XIII дугаар вектиң найманнарын моол дылдыг улус деп бодап турар. Найманнарны олар Кидань деп аймактың улузу деп санап турар.
Шаанда ыраккы чөөн чүкте сес аймактыг Кидань деп аймак турган. X дугаар векте Кидань аймаа күштелип, хөөреп тургаш мырыңай кыдаттың соңгу чүгүн эжелеп алган турган. XII векте Киданьның төрези дүшкен, ол үеде Чжурчжень деп аймактың улузу аажок кедерээн турган. Чжурчженьнерге дүжүп бербес дээн киданьнарны Елюй Даши деп кижи баштап алган. Елюй Даши 200 мадыры-биле соңгу чүкте тадарлаже дезипкен, Калгага ол ызырынмаан. Соонда, хамык улузу-биле Елюй Даши чөөн чүкче көже берген, Тянь-Шаньга ол  Си-Ляо деп күрүне тудуп алган.<br />
Кидань аймактың улузу Каңгай, Алдай чуртунче көже берген деп чугаа кыдат бижиктерде чок-тур.

=== Амгы үениң улузу ===
Амгы үеде "Найман" деп төрел-бөлүктүг чоннар бар. Ол болза Казахтарның найманнары, Киргизтерниң найманнары, Хазарейлерниң найманнары, Буряттарның найманнары.

== Тайылбыр сөс ==
<references />

== Үндезини ==
#[http://www.runivers.ru/bookreader/book10468/#page/447/mode/1up Найман. Страницы 877-878, НАЙМАН-НАКАЭ, Том 9. МАЛЬТА - НАХИМОВ. Советская историческая энциклопедия. Издательство: Государственное научное издательство "Советская энциклопедия". Всего 16 томов. Место издания: М. Год издания: 1966. Количество страниц: 508 с.]
# Кормушин И. В. Древние тюркские языки. Учебное пособие для студентов высших учебных заведений. – Абакан: Изд-во Хакасского государственного университета им. Н. Ф. Катанова, 2004. – 336 с. ISBN 5-7810-0279-0
# Б. И. Панкратов Образцы переводов из "Юань-чао би-ши" (подготовка к печати и предисловие Ю. Л. Кроля). // Mongolica. К 750-летию "Сокровенного сказания". Москва: Наука. Издательская фирма "Восточная литература", 1993. — 343 с. ISBN 5-02-017395-9
# http://www.vostlit.info/Texts/rus16/Rasidaddin_2/kniga1/frametext3.html Рашид-ад-Дин. Сборник летописей «Джами ат-Таварих». Раздел третий. «О тюркских племенах, из коих каждое в отдельности имело (своего) государя и вождя, но у которых с тюркскими племенами, упомянутыми в предшествующей главе, и с монгольскими племенами большой связи и родства не было, хотя по типу и языку они были к ним близки». Племя найман, которого имеется несколько ветвей.
# http://www.vostlit.info/Texts/Dokumenty/China/X/Liao_si_II/frametext8.htm История железной империи Ляо (История династии Ляо). Ляо Ши (Дайляо Гуруни Судури). Тетрадь VIII. Часть вторая.

[[Аңгылал:Тываның төөгүзү]]
[[Аңгылал:Төөгү]]
