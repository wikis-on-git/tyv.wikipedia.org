'''Маадыр-оол Ховалыг''' — тыва прозачы, чогаалчы.

Амгы тыва проза чогаалында Маадыр-оол Ховалыгныӊ киирип чоруур үлуг-хуузу улуг. Ооӊ проза чогаалынга бодунуӊ туружун ээлеп болур апаарын эрткен чүс чылдыӊ 90 чылдарында-ла чечен чогаал шинчилекчизи, критик Антон Калзаӊ эскерип демдеглээн. «Сөөлгү беш-алды чылда хөй прозачылар илерээн. Оларныӊ аразындан… Ш. Суваӊ, С. Хертек, М. Доржу, А. Доржу, Ч. Ирбижей, М. Ховалыг оларныӊ ат-сураа элээн калбарган» деп, А. Калзаӊ «Өзүлдениӊ демдектери» деп амгы тыва литература дугайында критиктиг шинчилекчилеринде бижээн.

Маадыр-оол Ховалыгныӊ ады, ооӊ чогаалдары 80 чылдарныӊ орта үезинден бээр парлалгага көстүп келген. Ынчан ол [[Ак-Довурак]] хоорайга «Тыва даг-дүгү» комбинатка ажылдап турган. «Шериг эрттиргеш келгеш, «Тыва даг-дүгү» комбинатка ажылдай бердим. Слесарьлап, даг өрүмнээш, хая-даш казар күчүлүг экскаваторну 16 чыл иштинде дүн-хүн дивейн. Ээлчег келирге башкарып келдим. Чогаал ажылын, экскватор башкарып тургаш-ла эгелээн мен» деп, М. Ховалыг бодунуӊ дугайында бижип турар. Шак ынчаар ол тыва литературада ажылчын чогаалчыларныӊ (Б. Хөвеӊмейниӊ, В. Саган-оолдуӊ, Д. Сарыкайныӊ) даӊзызын уламчылап, туружун быжыглаан.

== Номнары ==
Маадыр-оол Ховалыгныӊ номнары удаа-дараа үнүп, бодунуӊ номчукчуларын тып ап эгелээн. Ол «Меӊгилиг бедиктерниӊ кыйгызы» (1987), «Хаяда хадыӊнар» (1988), «Улуг от» (1993), «Ыдыктаан тук» (1996), «Хүреш бурганы» (2001), «Самдар тоожу» (2003), «Чудуруктуӊ чажыды» (2005) дап номнары чырыкче үнген.

== Сандан Сандю: ==
«Тыва чечен чогаалга ынаныштыгларның бирээзи ол деп ооӊ дугайында дидими-биле чугаалап болур» деп, Сандан Сандю ынчаар бижээн. Ол сөстер шынныг болган. Бо хүннерде Маадыр-оол Ховалыг билдингир чогаалчыларныӊ санынга кирип, номчукчуларныӊ сонуургаар чогаалдарыныӊ автору апарган.

Чылдан чылче чогаалчыныӊ мергежили бедип келгенин чогаал сайгарыкчылары эскербейн барбаан. «Прозачыныӊ мергежили доктаамал бедип кел чыдарын ооӊ чаа үнген «Улуг от» деп чыында номундан эскердим» деп, ооӊ дугайында Сандан Сандю демдеглээн.

== Оон өске ажылдары ==
Чогаал сайгарылгазында Маадыр-оол Бартыштаановичиниӊ прозачы өзүлдезинден аӊгыда чогаадыкчы ажыл-чорудулгазыныӊ үнген дөстерин тайылбырлаарын оралдашкан чүүлдер база бар. Чогаал бижииринге бир-ле дугаарында үндезин болган чүүл — туризм спортунга чогаалчынынӊ хандыкшылдыы. Турисчи кокпалар-биле төрээн Тывазыныӊ улуг-улуг арттар, сыннарны эрттип, кезип, улуг тайгаларныӊ шыпшык баштарынче үнгүлээн. Ол сонуургал сеткил-хөөнге чүгле экини оттуруп, делгем көрүштү хевирлээн. Бойдустуӊ каас-чаражын, амыдыралды, болуушкуннарны чуруп бижиири, чеченчидип бодаары чогаалчыга сонуурганчыг болган. Туризмге хандыкшыл чогаал бижииринге улуг идигни берген. Школачы тургаш-ла, ол туризмни сонуургап, «Мөӊгүлек» турклубтуӊ кежигүнү апаргаш, барыын Тываныӊ арттарын, сыннарын шуптузун эргип-кезип каапкан.

«Меӊгилиг бедиктерниӊ кыйгызын» номчааш, ооӊ авутору бодунуӊ салган сорулгазын чедиишкинниг боттандырган, турисчи кокпалардан чечен чогаал кокпазынче бүзүрелдиг базымны кыла берген-дир дээрзин А. Чычаан-оол бижээн.

== Чечен чугаа жанры ==
Маадыр-оол Бартыштаановичиниӊ чогаалдары чечен чугаа жанрында хөйү-биле бижиттинген. Ооӊ чечен чугаалары амгы үеде көргүзүп турары-биле онзагай. Оларда үениӊ чидиг айтырыгларын хөйү-биле көдүрүп, чогаалдарныӊ эстетиктиг утказын тыва улустуӊ аас чогаалдарындан алган. «Амгы шагныӊ прозазыныӊ сюжеттери, маадырлары чежемейниӊ-даа чаа болза, чуруушкуннуӊ аргалары кандыг-даа хөй янзы, сайзырыӊгай апарган болза, ооӊ эстетиктиг укталган дөстери дуу үженги чылдарныӊ прозазыныӊ, оон ыӊайлаарга, улустуӊ мифтеринде, тоолдарында, уран чугааларында чыдып турар» деп, чогаал шинчилекчизи Антон Калзаӊныӊ демдеглээнинге кижи каттышпас арга чок. Чогаал кандыг-даа үеде бижиттинген болза, ооӊ ук-дөзү чоннуӊ чечен-мерген, бедик идейлиг чогаалдарындан ужукталган болур.

Чогаалчы Маадыр-оол Ховалыгныӊ чогаал бижиир аяны бир онзагай дээрзин ооӊ чогаалдарыныӊ аттарындан безин хөйү-биле көрүп болур: «Ыт угааны», «Ыт нүүрү», «Панзачы тыва», «Бутчактар», «Хаяда хадыӊнар», «Моол поездиде…», «Хамаан-хамаан», «Амыдырал ховузунда», «Самдар тоожузу»… Амыдыралдыӊ янзы-бүрү арыннарын оларда шуптузу көрүнчүктелген. Мөзү-бүдүш, төөгү, ынакшыл темалары чырыттынган.

Маадыр-оол Ховалыгныӊ бодунунӊ «Ыт угааны» деп чечен чугаазында амыдыралда болган ийи таварылганы чечен-мергени-биле көргүзүп, кижиниӊ арын-нүүрү, угааны ыттыындан дора болгулаар деп бодалды номчукчуга билиндирип турар. Чечен чугааныӊ кол маадыры Серге-Байыр. Ол амыдыралынга туруп келген бир улуг айтырыгны шиитпирлээри-биле чаӊгыс черге ажылдап чорааны Доржу Демировичини сактып кээр. Ол ам оралакчы сайыт апарган кижи чүге дуза кадып шыдавас деп бодап, эжинге бүзүрел Серге-Байырны ооӊ-биле ужуражылгаже эккээр. Доржу Демировичиге ужуражып келгеш, мендилээрге, кандыг-даа харыы бербейн, өскээр талыйтыр көрүп, ческинген дег, эрте дүже бээр. Шак ынчаар аразынга чылыг, чымчак хамаарылгалыг чораан, чаӊгыс черег кады ажылдап чораан ийи кижиниӊ

бирээзи бирээзин «танывас апарган». Дөрт чыл бурунгаар кады аӊнап чораан дуӊмазыныӊ ыды Хартына Серге-Байырны дораан танып кааш, аӊаа аажок огланган болган. Бо ийи болуушкун чечен чугааны кол тепкииш болган. «М. Ховалыгныӊ, Д. Сарыкайныӊ, Ш. Кууларныӊ… болгаш өске-даа авторларныӊ хөй-хөй чечен чугааларыныӊ темалары бүрүнү-биле амгы үеден келген, маадырлары бистиӊ-биле кады чурттап чоруур кижилер». деп, Антон Калзаӊныӊ демлеглээни чөптүг.

Кандыг-даа чогаал номчукчуну бодандырып, сагыш-сеткилин доюлдуруптары-биле күштүг. Чогаалчыныӊ бо чечен чугааазында ындыг шынар бар. Автор ук чогаалында антитезе аргазын билдилиг ажыглаан. Кижи биле ыттыӊ долгандыр турар хүрээлелге хамаарылгазын көрүспүшаан, амыдыралдыӊ шынын тодарадып, арын-нүүр, мөзү-бүдүш айтырыын көдүрүп эккелгени чедимчелиг. Ынчап кээрде, чамдык таварылгаларда кижи ыт амытандан дора апаары билдинер. Ылаӊгыя эрге-чагыргаже депшип ажылдай бергенде… Доржу Демирович мурнунда Серге-Байырныӊ деткимчези-биле ажылдап чораан. Деткип, дузалажып чораан өӊнүү-биле, өске ажылче депшип ажылдай бергеш, мендилешпейн, сыӊзып турар. Доржу Демирович эки эвес кижи деп чүве ооӊ овур-хевирин чуруп көргүскенинден-не билдинип келир: «Чүглери тазарган куштуу дег чиӊге моюннуг… Он дөрт хар үезинде өспейн барган хире чолдак дурт-сынныг… Доржу Демирович чылар-чылбас чорза-чорза, өде-чара кадайыныӊ ачызында оралакчы сайытче депший берген…»

Доржу Демировичини авторнуӊ бо тодаратканындан аӊгыда, ук чогаалда өске болуушкунардан ол кыиыл дээрзи улам билдинип кээр: «Караӊгыда өг даштынга… диспетчер Шеӊнени… хоюг эъдин тааладыр куспактаан-даа…»; «Эзирни тендирип… чугаазы үнүп… Чеченден салдынмайн барган»… Шеӊнениӊ чугаазындан илерээни болза: «Чанып чоруп олурувуста, Доржу Демирович Чеченниӊ спортивказынче кузуп каапты…».

Чечен чугаада болуушкуннар боттары-ла Доржу Демировичиниӊ дугайында хөйнү чугаалап турар. Мында авторнуӊ кандыг-даа немелде тайылбыры чок. Чогаалчыныӊ мергежилиниӊ онзагай талазы бооп турар.

Чечен чугаада кол маадыр Сергее-Байырның овур-хевиринде ажылчын кижини көргүскен. Олут орбас, чыдын чытпас амгы үениң кижизи деп чүве билдинер. Ол үргүлчү-ле ажылга хаара туттунупкан чоруурун «чүгле бээр кээрде агарты чугдунган холдары» херечилеп турар. «Кызыл-дус чүдүрүп алган «Камазын» чуруп бижээни-даа ооң ажыл-агыйжызын сөглеп турар».

Кижи биле ыт. Медерелдиг кижи биле дириг амытан. Бо ийиниң аразында улуг ылгал бар. Бо чечен чугаада чуруп турары-биле алырга, Кижи Кижи чеже-даа угаанныг болза, чамдыкта ыттан дора апаарын элдээрткен. «Доозун, сырынга када берген кылын эриннер: «Экии Доржу Демирович!» дээри-биле ажыттынып, барыек бүгү назыда руль долгап, дүлгүүр тудуп келген, чүгле бээр кээрде агарты чугдунган холдар бурунгаар салдынарының кайызы чорда, оралакчы сайыт Доржу Демировичиниң карааның борбаа шилдени берген, чүглери тазарган куштуу дег чиңге мойнун кагылдыргаш, мурнунда турган улуг-ла кижини эскербейн-даа, танывайн-даа, кыдыынче кылаштай берген». Бо таварылга-биле дараазында таварылганы деңнептер кылдыр автор номчукчуну автор албададыптар.

== Маадырларның психологтуг чуруу ==
Маадыр-оол Ховалыг кижилерниң психологтуг байдалын чуруп көргүзер талазы-биле мергежээн чогаалчы дээрзи бо чечен чугаадан илереп кээр. Мендиге харыы бербээн таварылгада «когараан» кижиниӊ арын-нүүрүнге аар болгаш берге автор шынзыг дамчыткан. «Аксын аазадып келген Серге-Байырныӊ боскундан чүгле «ык» дээн дунук үн бодунга дыӊналган болгаш мынча дээр албан-яамы дүжүлгезинде удуртукчузу-биле ооӊ аразында дүвү көзүлбес кашпал чыдарын билбезинге чөгенгеш, ол хензигие-ле апарган. Түмен чон аразынга, боду билбейн, үпчүген чанагаштаныпкан дег кылдыр сагындырган. Делбигир кулактарыныӊ бажы эпчоксунганындан хан дег кыза бергензиг-даа». Серге-Байыр арны-нүүрлүг, чаагай мөзү-бүдүштүг кижи кылдыр чуруттунган. Бо таварылгада Серге-Байырга эвес, а Доржу Демировичиге ыядынчыг болуп, кулактарынынӊ бажы кызар турган ышкажыл. Ындыг эвес, Серге-Байырныӊ чүгле «кулактарыныӊ бажы кыскан» эвес, оон-даа берге, ышкам болганын чогаалчы чедимчелиг чуруп көргүскен. «…Оралакчы сайыт кудумчуда бүрүлери халагар теректер баштары четчелээн дег, хая көрнүп алган турар боорга. Аӊгадай берген турган Серге-Байыр шыӊганнары курлу берген дег буттарын маны даштан пат боорда көдүрген. Ооӊ белен-не хөлүйбес шырайы дүндүе берген, иштинде «Элдеп-ле чүве-дир але!» деп сукуртунгаан».

Ыттыӊ меге-угааныын чуруп көргүзүп тура, ооӊ ол өйде сагыш-сеткил байдалын база тода илереткен: «Оозу… сыыӊайнып, дээрбектелчек кудуруун чайып огланып… ийи алышкыны, машинаны долгандыр довурак көдүрүлдүр маӊнап-ла эгелээн».

== Үе дугайында ==
Үениӊ аайы-биле чогаалчылар болгаш өскелерниӊ-даа чогаалдарында чаа үе-шагныӊ болуушкуннары арбыны-биле чырыттынып турар апарган. Чечен чогаалдыӊ бо турушбайдалын критик Антон Калзан эскерип чырыткан. «Прозаныӊ сан, шынар талазы-биле өзүлдези база шыырак… Прозачыларныӊ одуруу калбарган. Олар үе, социал амыдырал аайы-биле дөмейлешпес, хөй-хөй бир мөзүлеш чүүлдерни көргүзер аргалыг апарган».

Маадыр-оол Бартыштаановичиниӊ чогаалдарында «үе, социал амыдырал аайы-биле дөмейлешпес бир мөзүлеш чүүлдерни» бижип көгүзүп турар. Ооӊ бижээни «Сыртык» деп чечен чугаазында бо хүннерде хөгжүп эгелээнсарыг шажын дугайында чугааны чорудуп турар. Ооӊ-биле чергелештир амгы үениӊ бир мөзүлеш овур-хевирлери база бо чечен чугаада бодунуӊ сайзыралын алган. Чааскаан чурттап турар Алдынай, үениӊ аайы-биле саарлыкчы ажыл-агыйлыг Даш-Чүрек оларныӊ овур-хевирин берген. Алдынай бурган-чүдээнге бүзүрээр, аӊаа шын хөӊнү-биле, бүгү сеткили-биле бердинипкен кижи болур. Ынчалза-даа ооӊ базымнарында шажынчы эвес чүүлдерни номчукчу эскерип каар. Бажыӊын долдур бурган чуруктарын салып алза-даа, оларнын мурнунга эр кижи-биле куспактажып турар. Чүдүлге ооӊ сагып чоруур ыдык чүүлү эвес дээрзин ооӊ чугаазында бадыткаар: «Кижи кара чажындан шажынга кижизиттинген болза, ооӊ ёзу-чурумун сагыыр болур. Мен ышкаш назылыг, үжен хар ажа берген кижиге берге-дир ийин». Бодун холга алыры дыка нарын, улуг тура-сорук херек. Мен чааскан-на болгай мен. Чүдүлгем эчизинде эдержир, чугаалажыр өөрлүг-дүр мен. Ол чок болза, кым мен?».

Бо сөстер номчукчуга хөйнү чугаалап бээр. Шажын-чүдүлгелиг бис деп чоруур чамдык кижилер ону сагыш-сеткилинден ыдыктап чоруур ышкажыл.Оларга кол-ла чүве улус мурнунга бодун чүдүлге-сорулгалыг, кээргээчел сеткил-сагыштыг кижи кылдыр көстүрү болур. Олар шажынга ити-хөңүнден чүдүр бараалгаар дээш эвес, а ооң кандыг-бир ажык-кончаа алырын бодап чоруурлар.

Алдынайның өңнүү болур кижизи ооң үежизи Даш-Чүрек. Ол амгы үениң саарлыкчы-сайгарлыкчы «чаа тывазы». Ол Алдынайны анаа-ла сонуургай бербээн: ол кысче ооң көрүжү бир янзы. «Кара-Буга Алдынай аңаа аңаа херек кижи апарган. Бир катап душ бооп чедип келген бооп, фамилиязын сонуургаш, ооң саарлыкчы ажылынга база бир дуза кадып боор ээлгир сынныг кысты ол дүштээр үеде бажыңынга чедирген-даа».

Автор бодунуң кол маадырынга Даш-Чүрек деп атты берип кааны анаа эвес. Даш чүректиг, кадыг берге кижиниң дүрзүзү ооң сөстеринден-не номчукчуга билдинип кээр. «Сээң удуп, дыштанмааның меңээ кандыг-даа хамаарылга чок, сазыг хуна! Ол чүъктүң кайы-хире үнелиин билир сен бе, чыдыг кырза? Ооң өртээн чавааң-биле бар өнчүңге каткаш, төлеп шыдавас сен, кырган сойлук! Бүгү назынында мээң кулум боор сен, өлешкин ыт! Сени дүн-хүн чок хендирбең сөөгүн иридир са мунар мен, өлген сек!..»

Ооң соон дарый Даш-Чүректиң кижилерге хамаарылгазы тодарап кээр. Баштай дээрезинде дөрткү каътче сыртык туткаш үнүп чыткан кыска дузулажып, «Улуг-ла сыртыкты чараш херээжен кижи дөрткү каътче үндүрүп бар чыдар эвес аан» деп сагыш човаан чугаазы ооң даштын чаган хоозун чугаазы кылдыр билдинер. Ам ооң ёзулуг арны ажыттынып келгенде, ооң кижилерге хамаарылгазы билдинип турар кээр. «Чогаалчы кырган кырза чорта берген болза, хамаан бе, тууйбу өртээ чеддер чеддер үнези кайыл оң!» дээн ооң сөстери бадыткаар.

Уран-чечен бо чогаал Маадыр-оол Ховалыгның дээре дээн чогаалдарының бирээзи болуп турарының бир чылдагааны болза, кижилерниң аразында хамаарылганы-даа, үениң маңын-даа тодаргай көргүскенинде.

Тыва кижиниң делегей көрүүшкүнүн болгаш ооң аажы-чаңының онзагайын илереткен чогаал «Хамаан-хамаан» деп чечен чугаа болур. Хамаан-хамаан деп шола атты чогаалдың маадыры чүнү-даа улуг-ла херекке албас, «аа, хамаан» дээр чаптанчыг чаңы-биле чоннуң ынакшылын, хүндүткелин чаалап алган. Ол хүрешке безин деп тура, ону каапкаш, «Оңнүүм келир чүве, хүпеш хамаан» дээш арлы бээри; көшкеш, эт-севин, өөн чүдүрген машинаны «самосвалдавыт, аа хамаан» дээш, эт-херекселин үреп алыры уран-чечен бижиттинген. Бо овур-хевир чонга чоок. Ынчангаш номчукчу кижи бүрүзүнүң кичээнгейин хаара тудуптар, ону сонуургадыптар овур-хевир болур.

Чогаалчы Маадыр-оол Ховалыгның бижип турары чечен чугаалары лириктиг хөөнге кончуг чоок бижиттинген чогаалдар болур. Ынакшыл темазынга бижиттинген «Эергин кызым», «Ыт нүүрү», «Аржаанга ынакшыл» болгаш өскелер-даа чогаалдары ындыг.

Чогаалчының «Бутчактар» дээр улуг хемчээлдиг чечен чугаазын лириктиг чогаал деп санап турар бис. Кырыгс чогаалчы Чиңгис Айтматов бодунуң лириктиг тоожулары-биле бүгү совет номчукчуларның кичээнгейин хаара туткан болгай. Оон эгелеп ол бүгү делегейде билдингир улуг чогаалчы апаар.

Маадыр-оол Ховалыг лириктиг чечен чугааларын моон соңгаар-даа хөйнү бижиир боза, бүгү Тывага элээн билдингир, чоннуң ынак чогаалчызы апаар дээрзинге бүзүрел бар.

«Бутчактар» деп чечен чугааның ады безин чараш, чаптанчыг лириктиг ат болур. Чечек бодундан ийи хар дуңмазы Куңгаага аажок ынак. Кунгааны ажы-төлү артпас даа-авазынга ава, ачазы азырандыга бериптер. Чечек дуңмазын аажок чоктаар. Ол даай-авазы сугнуң аалынга барып, дуңмазынга-биле мага хандыр ойнап ап турар. Ынчалза-даа улаанут деп аарыгның хайы-биле ооң ынак дуңмазы Кунгаа чок апаар. Чечектиң дуңмазын сактып, ийлеп турарын кым-даа эскербес.

Ол дуңмазы-биле сүзүп ойнап турган хөл малгажынга ьаргаш, бодунуң база дуңмазының истерин тып аар. Дуңмазының истерии бар малгашты ол кадырып алгаш, хүннүң-не сайзанаангн дуңмазы-биле ойнааны дег ойнап турар. Бир хүн ол малгаш бусту бээр. Шак ынчаар «Бутчактарның» сюжеттиг шугуму чештинип бадар.

Маадыр-оол Ховалыгның баштайгы дээрезинде бижип турган чогаалдарынга бодаарга, бо сөөлгү чылдарда чырыкчет парладып үндүргүлээн чогаалдары ам база бир чаа шынарже кирип келгенин үстүнде сайгарган чогаалдарывыста тодазаы-биле көстүп турар. Ол тыва чечен чогаалдың бурунгаар базымы-дыр.

== Дөзү ==
*Улуг-Хем №1—2, 2007. Сайлыкмаа Комбу, филология эртемнериниӊ кандидады, шүлүкчү.

[[Аңгылал:Чогаалчы|Х]]
[[Аңгылал:Тыва чогаалчы|Х]]
[[Аңгылал:!Main category|Х]]
