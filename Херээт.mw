'''Херээт''' — шаанда хакас чон аразынга чурттап чораан бир-ле сөөк ады. Шаанда [[Тыва]]га Салчак кожуунунга «херээт» дээр сөөктүң улузу база чурттап чораан.

== Ады-сывы ==
XVII век, Томда чанчын кижиниң грамоталарында, орус чазактың чагааларында ол аймакты орустар Керетцы, Керельцы, Корельцы, Kereiti кылдыр адаар чораан. Амгы үеде хакас чонда ындыг-андыг хевирлиг сөөк чок. Ынчаарга мындыг айтырыг ала чайгаар салдына бээр: «Өөс ховуларынга чурттап чораан, орустарның Керетцы диртип турган улузу боттарын канчаар адап турганыл? «Херээт», бе?

== Чурту ==
Мурнуу Сибирь, XVII дугаар век.
* Успа<ref>Амгы үеде ол хемниң адын Туба дээр. Шаанда орустар Успа хемни Туба кылдыр эде адап алган-дыр.</ref> биле Ой хемнер аразынга чуртап чораан. Аңаа шаанда Туба аймактың күрүнези турган. 
* Кара-Өөс биле Ак-Өөс хемниң унунга база чуртап чораан олар. Ол болза Кыргыс күрүнениң эрги чурту-дур<ref>Орустар Ак-Өөстү Белый-Июс дээр</ref>.
Амгы үеде ол черлер Хакасия биле [[Красноярск]] крайының мурнуу чартыында чаттылып чыдар.

== Херээт аймаа ==
Ол аймак дугайында орустар бижип турган. XVII вектиң ийиги чартыында Херээт аймактың улузу орустардан дезип Саян дагларын ажыр, мурнуу чүкче көже берген. Ынчан Херээт-биле кады «Туба» биле «Ызыр» аймактың улустары база көже берген.

=== Шаандагы таңмалар ===
Херээт аймактың Өөс ховузунда хая-дашта чураан таңмалары арткан. Амдыызында ындыг таңмалар үш черде тывылган. Оларның таңмазы шыйыглыг кас демдээ болур.
# Албан чоогазы, Кара-Өөс хемниң уну. Тагар үениң чевээнде даш херимде 2 таңма демдээн силип каан. Бирээзи херээт аймааның таңмазы, өскези кыргыстар таңмазы.
# Подкамень сууру. Тагар үезиниң чевээнде үш-булуңчук хевирлиг калбак чиңге дашта херээт аймааның таңмазын силип каан.
# Ак-Өөс, азы Кизилка дээр хем. Ол черде чеди таңма тывылган. Мында таңмалыг чуруктар херим дажында биле хая дажында чураан.
Ол таңмаларны улус VIII в. төнчүзүнде – IX в. эгезинде дашка силип чураан.

VIII-IX дугаар вектерге хамааржыр хая-дашта силип каан таңмаларны сайгарып көргеш, Н. И. Рыбаков деп эртемден, Өөс ховуларынга чурттап чораан беглерниң чамдыызы манихей чүдүлгелиг турган хевирлиг деп бодап турар. Чүге-дизе шаандагы таңмаларның чамдыызы манихей чүдүлгезиниң чурагайынга дөмей бооп турар.<ref>[http://e-lib.gasu.ru/Drev/archive/03/12.pdf Рыбаков Н. И. Дополнительные сведения об енисейских кереитах. стр. 117-129 // Древности Сибири и Центральной Азии. Сборник научных трудов. / под ред. В.И. Соёнова. –  Горно-Алтайск: ГАГУ, 2010. – № 3(15) – 176 с.] ISBN 978-5-91425-043-7</ref>.

== Аристовтуң бодалы ==
Н. А. Аристов «Түрк аймактар дугайында демдеглелдер, оларның чизези»<ref>Средняя орда. Стр. 154 / Замѣтки обѣ этническомѣ составѣ тюркскихѣ племёнѣ и  народностей и свѣдѣнія обѣ  ихѣ численности. // Живая старина.  Выпускѣ III и IV, Годѣ шестой. С-Петербургѣ 1896. С. 277-456.</ref> деп ажылында бодунуң дыка солун бодалын илереткен.
<blockquote>
Улустуң аймак, сөөгүнүң ады дириг амытаннар аттарындан укталып тывылганын Г.Н. Потанин айтып турар. Г. Н. Потанин Барыын-Моолга турунда тус черниң улузу ол сөстү ''кирэ'' кылдыр адаар турган, Г. Н. Потанин ону дораан эскерген. ''Кирэ'' деп сөс ''кирей'' деп сөске дөмей, чоок тур. Бистиң билгенивис-биле, аймак улузунуң аттары хөй кезиинде чер аттарындан укталып тывылган-дыр. Ам, ол черлер аттары болза кажан тывылганы шуут билдинмес, үе-дүптен бээр туруп келген чер-суг адының утказын бо үеде чуртап чоруур улустуң чугаазындан безин билип ап шыдавас бис. Амгы үеде Алтайлар боттарын хем-суг ады-биле адап алыр-дыр. Ынчангаш мээң бодалым-биле Уда хемче киир аккан хемнер адындан кирей деп аймактың ады тывылган-дыр. Ол хемчигештер болза Саян дааның соңгу талазында агып чыдар. Оон кирей деп сөөктүң улузу мурнуу чүкче көшкеш Моолче кире берген. Чылдар эрткенде өске сөөк, аймактың улузун олар чагыра берген.
</blockquote>

Ол, та шын, та меге чүве? Шаанда Рашид-ад-Динниң бижип кааны «Төөгүлер чыындызын» номчуп көөр болза «Кераит» деп сөс-биле бир баг кылдыр коштунган каш-каш аймактар бөлүүн айыткан бооп турар. Ол аймактарның аттары: Джиркин, Конкаит, Сакаит, Тумаут, Албат<ref>АН СССР Институт Востоковедения. Рашид-ад-Дин Сборник летописей. Т I. Книга первая (перевод с персидского Л. А. Хетагурова) и Т. I Книга вторая (перевод с персидского О. И. Смирновой). Издательство: АН СССР, Ленинград – Москва, 1952. Ол номда бижээн чүүл шак бо сайтыда: [http://www.vostlit.info/Texts/rus16/Rasidaddin_2/kniga1/frametext3.html Племя кераит, их колена и ветви; некоторые относящиеся к ним рассказы, за исключением тех, которые после сего, – если только захочет всевышний Аллах, – будут приведены в истории Чингиз-хана и в других историях. Подробности, (касающиеся) мест юртов, летовок и зимовок племени кераит. / Книга первая. Раздел третий. О тюркских племенах, их коих каждое в отдельности имело (своего) государя и вождя, но у которых с тюркскими племенами, упомянутыми в предшествующей главе, и с монгольскими племенами большой связи и родства не было, хотя по типу и языку они были к ним близки.]</ref>. 

Тумаут деп сөстү «тумат» деп аймак ады-биле таарыштырып болур-ла дыр. Ол хамык аймактардан Сакаит дээр аймактың ады солун-дур<ref>XIII дугаар векте моолдар Сагай деп сөске <-т> дээр хөйнүң санын илередир кожумак кошкаш, Сакаит деп сөс чогаадып алган хевирлиг. Чогум Сагай дээрге Хакас чонда сөөк ады-дыр. [http://tapemark.narod.ru/les/306a.html Монгольские языки // Институт языкознания АН СССР. Лингвистический энциклопедический словарь. / Гл. Редактор В. Н. Ярцева. Москва: «Советская энциклопедия» – 1990]</ref>.

== Тайылбыр сөс ==
<references />

== Үндезини ==
# [http://e-lib.gasu.ru/Drev/archive/03/12.pdf Рыбаков Н. И. Дополнительные сведения об енисейских кереитах. стр. 117-129 // Древности Сибири и Центральной Азии. Сборник научных трудов. / под ред. В.И. Соёнова. –  Горно-Алтайск: ГАГУ, 2010. – № 3(15) – 176 с.] ISBN 978-5-91425-043-7

[[Аңгылал:Тываның төөгүзү]]
[[Аңгылал:Төөгү]]
