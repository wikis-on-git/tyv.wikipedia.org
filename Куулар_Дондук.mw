'''Куулар Дондук''' (1888  – 1932 чылдың 3 айның 22 соонда<sup>тодарадыр херек</sup>) – Тыва Арат Республиканы 1925-29 чылдарда баштап чораан кижи.

== Чурталгызы ==
1888 чылда Хемчиктиң Даа кожуунунга төрүттүнген. Адазы Дажы деп ашак, бай шыырак кижи турган. Дажы дөрт ажы-төлдүг турган. Дондук болза улуг оглу-дур. Дондуктан аңгыда ийи оолдуг, чаңгыс кыстыг турган.

Дондук алыс боду өөредилгеге салымныг, арай пөрүк чаңныг оол турган. 14-20 харлыында хүрээге хуурактап турган. Соонда 3 чыл иштинде Моолдуң Өргээзинге<ref>Амгы үеде ол коданы Улаан-Баатар дээр.</ref> сарыг-шажын өөредиин дыңнап чораан. Чанып келгеш Чадаана хүрээзинге чурттап туруп алган. Ынчан ол кешпи<ref>Амгыы үеде ол эртем адын “геше” деп адаар.</ref> деп эртем адын чедип алган турган.
Романовтарның төрези дүжерге Буян-Бадыргы кыдаттар-биле эптиг харылзаа тудуп алган. Ынчан-на ак биле кызыл орустар аразынга дайын база эгелээн.
Ол үеде Дондук Белоцарскиге<ref>Амгы Кызыл хоорай.</ref> Галцан-Хамбо деп кыдат лама кижиниң бижээчизи бооп турган. Орустар аразынга кирип, олар-биле-өңнүктежип тургаш кымга-даа билдиртпейн кыдаттарга орустар дугайында шупту херек чүвени көрүп дамчыдып турган.

Таңды Тыва Улузу чаартынып турунда... 1923 чылда Биче Хурал Чөвүлелиниң  бирги  секретары кылдыр соңгуттурган.

1924 чылда Шеми чуртуг Сумунак деп кижи орустарга удурланган, тыва чазакка удурлаган. Ынчан Хемчикке улуг үймээн үнген. Ол үе Таңды Тыва Арат Республикага берге үе турган. Чазак улузунуң аразынга чөрүлдээлер эгелээн. Оларның бир кезии “моолга катышса” деп бодап турган, өскелери “Тыва аңгы күрүне хевээр артсын”, деп чугаалап турган.

1925 чылда Дондук чазактың даргазы апарган. Дондук болза хемчик кижи-дир. Тыва Арат Республиканың удуртукчу ажылынче ону Буян-Бадыргы боду дешпип үндүрүп турган.

1925 чылда Совет чазактың чалалгазы-биле Биче Хуралдың даргазы Моңгуш Нимажап, чазак даргазы Куулар Дондук, даштыкы херектер яамызының сайыды Соян Талха-Сүрүң суглар Москваже аалдап четкен. Москвага тургаш Коминтерниң Чөөн чүк секретариадынга баргаш Тывада тургустунуп келген берге таварылганы сайгарып чугаалашкан.

Дондук Тываның төөгүзүн кончуг сонуургаар турган. Ол “Чөөн чүкте чоннар шинчилээр” орус эртемденнер-биле харылзаажып база турган.

1925 чылда 7 айның 22-ниң хүнүнде СССР-ре күрүнези ТАРеспубликаны бот-догуннан күрүне кылдыр көөрүн хүлээтинип алган. 1926 чылда Улаан-Баатарга августуң хүннеринде тыва биле моол күрүнениң төлээлекчилери чугаалажып ужурашкан. Түңнелинде, 8 айның 16-ның хүнүнде Моол күрүне Тываны бот-догуннан тускай база бир күрүне кылдыр көөрүн хүлээттинген<ref>334-335 дугаарлыг арыннар. 4. Установление дипломатических отношений с СССР и МНР. Глава IV. Внешнеполитические связи с ТНР. // История Тувы. Том  II. / Под общ. Ред. В. А. Ламина. – Новосибирск: Наука, 2007. – 430 с.</ref>.

Бурят чуртунга ламалар чыыжы боор дээрге, ынаар Чойдан ламаны үдеп чоруткан. Ынчан ол кижи тываның төлээзи турган. 1927 чылда 1 айның 20-29 хүннеринде Москвага СССР-ре буддистерниң Улуг Шуулганы эрткен. Ол болза калмык биле бурят ламаларның эртирген шуулганы-дыр. Дондук оларны өттүнүп Тывага база ламалар шуулганын эртирер болза эки деп бодаан. Эптиг чылдагаан база таварышкан, чазак хуралынга Дондук мынча диген: “Тыва чон, бот-догуннааан күрүнелиг-дир. Бо хүн чигзиниглиг айтырыг бар-дыр, Үндезин Хоойлувус ёзугаар хамааты чон күрүнеден хоорлуп каан ирги  бе?”<ref>ТАР-ның Үндезин Хоойлузу европада чуртап чоруур кижилерге таарышкан. Ол үеде тыва чазактың улустары “шажын чүдүлгени күрүнеден аңгылаар” деп сөстерниң утказын билбейн турган боор.</ref> 
Ынчангаш, 1928 чылдың 3 айның 8-те Бүгү тываның ламалар шуулганы эрткен.

Герман графикага таарыштырган бижикти Лопсаң-Чиңмит чогаадып турунда ону аажок деткип турган. 

1928-1929 чылдарда орустарга күткүдүп хувискаалчы улус кедереп эгелээн. Куулар Дондукту чазактан, намдан үндүрүпкен. Соонда ону кара-бажыңга олуртуп каан. 1932 чылдың 3 айның 22-де ТАР Намының Төп Комитединге хурал эрткен. Аңаа 4 кижини боолаар кылдыр шииткен. Ол дөрт кижиниң аразында Куулар Дондук болган.

Куллар Дондук ийи кыс уруглуг турган. Кадайының адын Мыйдакмаа дээр.

== Солун чүүл ==
1926 чылда моол биле тыва күрүнениң төлээлелери ужуражылга эртирип турган үеде... Моолдуң бир чазак кижизи: “Тывалар моолдуң Эрзин-Тес девискээрин эжелеп алган-дыр” диген. Дондук: “Моол чазак Даргат аймаан алган-дыр”<ref>Даргат аймаа деп сөс-биле Дондук “Хаазыт кожуунун” айыткап чугаалап турганы ол-дур.</ref> деп чугаалаан. Моолдуң төлээлери харыылаар дээш чүнү-да ыытаваан.

== Тайылбыр кезек ==
<references />

== Үндезини ==
[http://tuvsu.ru/vestnik/sites/default/files/archives/ondar_prevyi_predsedatel.pdf Ондар Е. М. Первый председатель президиума Малого Хурала Тувинской Народной Республики Куулар Дондук.] // Вестник ТувГУ. Социальные и гуманитарные науки. Вып. 1. 2010. ISSN 2072-8980.

[[Аңгылал:Кижи]]
[[Аңгылал:Тываның төөгүзү]]
