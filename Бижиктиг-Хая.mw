Барыын-Хемчик кожуунуң Кызыл-Мажалыктан ырак эвесте бурунгу бижимелдерлиг хая-даг. Ында оюп-силбээн бижимелдерниң ниити саны 300 ажып турар. Оларның назы-харын эрте бурунгу хүлер үезинде кылдыр санаар. Хөй санныг хая-даштарда ойган чуруктарның аразындан, эртемдээннерни сонуургаткан чүүл, 70 сантиметр улуг хемчээлдиг улар куштуң дүрзүзү болуп турар. Ол-ла хаяларда, булуттар аразында оруп алган Будда бурганның дүрзү-хевирин оюп-силбээн чурук база бар. Ооң назы-харын 1358 чылда кылдыр санап көрүп каан. Бижиктиг-Хаядан ырак эвесте, Барыын-Хемчик кожуунуң сүлде демдээнде кирген, хөй солун-сеткүл, номнарның даштын каастаан, ат-сураглыг "Чиңгис-Хаан" даш көжээ бар. Ол дээрге эрте бурунгу тюрк дайынчының тураскаалы болур.
