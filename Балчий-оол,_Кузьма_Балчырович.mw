'''Кузьма Балчырович Балчий-оол''' (1910—1971) — фельдшер, [[Тыва Республика|Тываның]] бир дугаар алдарлыг эмчизи.

== Намдары ==
К.Б. Балчий-оол 1910 чылда Бии-Хем кожууннуң Бош-Даг деп черге малчын араттарның өг-бүлезинге төрүттүнген. 5 чыл школазын дооскан, 20 харлыынга чедир хөлечиктеп чораан.

1931 чылда орус дылды эки билир боорга, Кызылдың эмчизинче хелемечилеп киирип алган. Эмчи курстары дооскан.

1932 чылдан 1935 чылга чедир республиканың аңгы-аңгы кожууннарынга фельдшерлеп ажылдаан.

1935 чылда Москваның эмчи техникумунче өөредип чоруткан. 1940 чылда Төп фельдшер-акушер школазының фельдшер салбырының долу курстарын дооскан. Тыва улусчу-революстуг шеригниң санитарлыг албанының даргазы турган.

1941—1943 чылдарда — Тожунуң эмнелгезиниң эргелекчизи, 1943—1945 чылдарда — Чадаананың эмнелгезиниң эргелекчизи.

1945 чылдан 1948 чылга чедир — Область эмнелгезиниң улуг эмчизи.

1949—1955 чылдарда Красноярсктың эмчи институдунга өөренип турган.

1955—1960 чылдарда — Республиканың эмнелгезиниң улуг эмчизи.

1960 чылда — дүрген дуза чедирер станцияның база санавиацияның улуг эмчизи.

Кызыл Крест Ниитилелиниң Республика Комитединиң Президиумунуң кежигүнү кылдыр Тываның бүгү кожууннарынга кадык амыдыралды нептередип чедип каапкан. Кады ажылдап турган эштериниң мурнунга ат-алдарлыг болуп, эмнедикчилерниң мурнунга хүндүткелдиг чораан. Эмичлеп турар үезинде эмнедикчилеринден үргүлчү четтиргенин илереткен чагааларны ап чораан.

== Шаңналдары, ат-алдары ==
Улус-чонга үр үеде ак сеткилдиг бараан болуп келгени дээш К. Балчий-оол дараазында шаңналдар-биле шаңнаткан.

* Тыва Арат Республиканың күш ажыл ордени
* Ленинниң ордени
* "Хүндүлелдиң бижии" орден
* "РСФСР-ниң кадык камгалалының тергиини" деп хөрек демдээ
* Тыва АССР-ниң алдарлыг эмчизи (1963)

== Демдеглелдер ==
{{Примечания}}
