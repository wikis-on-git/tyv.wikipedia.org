[[File:Prajnaparamita Java Front.JPG|thumb|Бойдусады Праджняпарамита ([[Индонезия|Индонезия]])]]

<center> [[File:Dharma Wheel.gif|30px]] '''ПРАДЖНЯПАРАМИТАНЫҢ ЧҮРЕК СУДУРУ.''' [[File:Dharma Wheel.gif|30px]] </center>

== Судурнуң сөзүглели ==

<center>  '''Бхагавати Праджняпарамита Хридайя.''' </center>

:Бурганнарның болгаш бойдусадыларның бүгүдээзинге мөгейдим.

: Бир катап мынча деп дыңнаан мен:

: Бхагаван Раджагрихада Гридхакута даанга хелиңнерниң өндүр шуулганы-биле база бойдусадыларның өндүр шуулганы-биле кады турган. Ол үеде Бхагаван «Ханының көстүрү» дээр бүгү-ле дхармаларны шинчилээр самадха быжыглаалынче кире берген олурган. 

: База ол-ла үеде Бойдусады-махасаттва Ыдыктыг Авалокитешвара ханы Праджняпарамитаның шиңгээдиин көрүп олурда, беш скандхаларның безин шынары хоозун дээрзи көстү берген.

: Ынчан Бурган Башкының күжү-биле хүндүткелдиг Шарипутра Бойдусады-махасаттва Ыдыктыг Авалокитешварадан мынча деп айтырган: «Ызыгууртаннарның оглу азы ызыгууртаннарның кызы ханы Праджняпарамитаның шиңгээдиин эгелээрин күзээр болза, ону канчаар кылыр ужурлугул?»

: Аңаа Бойдусады-махасаттва Ыдыктыг Авалокитешвара хүндүткелдиг Шарипутрага мынча деп харыылаан: «Шарипутра, кайы-бир ызыгууртаннарның оглу азы ызыгууртаннарның кызы ханы Праджняпарамитаны шиңгээдирин күзээр болза, беш скандханың безин шынары хоозун кылдыр тода болгаш чазыг чок көөр ужурлуглар.

: Хевир хоозун болур, хоозун база хевир болур. Хевирден өске хоозун чок база хоозундан өске хевир чок. Ол ышкаш минниишкиннер, ылгаашкыннар, чыышкыннар база угаан-медерел хоозун болур.

: Ынчангаштың, Шарипутра, хоозунда хевир чок, минниишкиннер чок, ылгаашкыннар чок, чыышкыннар чок болгаш угаан-медерел чок; карак чок, кулак чок, думчук чок, дыл чок, мага-бот чок, угаан чок, хевир чок, үн чок, чыт чок, амдан чок, минниишкин чок, дхармалар чок, көөрүнден эгелеп, угаап-билиринге чедир медерел чок. Чүвени билбези чок, билбезин соксадыры чок, оон ыңай кырып-назылаары чок, өлүм чок, кырып-назылаарын болгаш өлүмнү соксадырынга чедир чок. Ол ышкаш човулаң чок, ону соксадыры чок, ону соксадырының оруу чок; мерген угаан чок, чедиишкин чок болгаш чедиишкин эвес безин чок.

: Ынчангаштың, Шарипутра, бойдусадыларда чедиишкин чок болганда, олар Праджняпарамитага даянып турар болгаш ында турарлар. Оларның угаанында хир чок болганда, коргуушкун база чок. Доктаамал эвестен адырылгаш, нирванага чеде бээрлер. Шак-ла ынчалдыр үш үениң Бурганнары ханы Праджняпарамитага даянып алгаш, деңнеп четпес дээди оттуушкунну чедип алганнар.

: Ынчангаштың Праджняпарамитаның тариназы – дээди билигниң тариназы, деңнеттинмес өндүр тарина, хамык човулаңны оожургадыптар тарина, меге эвес болганындан – шын тарина. Праджняпарамитаның тариназын мынча дээр: 

<center> '''ТАДЪЯТХА: ОМ ГАТЕ ГАТЕ ПАРАГАТЕ ПАРАСАМГАТЕ БОДХИ СВАХА''' </center>

: Шарипутра, Бойдусады-махасаттвалар Праджняпарамитаны шак мынчалдыр өөренир ужурлуглар».

: Ооң соонда Бхагаван самадхадан үнүп келгеш, Бойдусады-махасаттва Ыдыктыг Авалокитешвараны мынча деп мактаан: «Тергиин-дир, тергиин! О, ызыгууртаннарның оглу, шак-ла ындыг чүве, ындыг болур ужурлуг-даа. Сээң айытканың дег, шак-ла ынчаар ханы Праджняпарамитаны кылып чорудар ужурлуг чүве, ынчан Татхагаталар безин өөрүй бээрлер». 

: Бхагаван ынча деп чарлык болурга, хүндүткелдиг Шарипутра болгаш Бойдусады-махасаттва Ыдыктыг Авалокитешвара база чыглып келген деңгерлер, кижилер, азарлар, гандхарвалар шуптузу Бхагаванның чарлыын алдаржыткан. 

Мооң-биле «Бхагавати Праджняпарамита Хридайя» дээр Улуг Хөлгениң судуру доозулган болур.

== Медээниң дөзү ==
# " '''Сарыг шажын ниитилели “МАНДЖУШРИ” '''. 2005чыл. Кызыл"


[[Аңгылал:!Main category|Ч]]
[[Аңгылал:Сарыг шажын|Ч]]
[[Аңгылал:Чүдүлге|Ч]]
