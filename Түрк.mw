'''Түрк''' — аймак ады.

=== Ады-сывы ===
''Түрк, көк түрк, түрк сир бодун''.<br />
TÜRK. Дыл шинчилекчилери ол аймакты ТҮРК кылдыр номчуп турар.<br />
''Ашина'' биле ''Ашидэ'' дээрге сөөк ады, ол сөөктүң улузундан хаанар биле беглер укталган.
Эртемдээннер шаандагы кыдат бижиктерни сайгаргаш: "түрктер дэээрге 10 сөөктүг аймак дыр" деп, бодап турар. Ол та шын, та меге чүве, оозу таптыг билдинмес тир. Шаанда кыдаттар чүгле хаан төрезиниң төөгүзүн бижиир чаңныг турган, кара чоннуң чурталгазын олар сонуургавас турган. Ынчангаш түрктер аразынга кандыг сөөктүң улузу турганын билбес бис.

=== Дылы ===
Эрги түрк дыл.<br />
Ийи дугаар күрүнезиниң диалектилери болза Тоң-укук биле Күл тегин диалектилери.

=== Чурту ===
[[Алдай (даглары)|Алдай даглары.]]

=== Үези ===
V - X вектер.<br />

Тергиидээн үелери.
* 1 дугаар күрүнези (552-630 чылдар).
* 2 дугаар күрүнези (682-742 чылдар).

=== Кыдат төөгү бижиктери ===
Түрк деп аймак канчаар тывылган дугайында VI-VII векте кыдаттар үш тоол бижип алган.<br />
# Түрктерниң өгбелери барыын чүкте бир далайның барыын талазынга чуртап чораанар. Ол болза Хунну аймактың Ашина деп аттыг улузу дур. Соонда олар кожалары-биле дайылдашкан, дайзыннар аймактың улузун дөгерезин кыра шаап каапкан. Дириг чүгле он харлыг бир оол арткан, ол оол бичии боорга шериг кижилер ооң тынын үспээн, чүгле холдарын биле буттарын үзе шаккылааш бир хөлдүң кыдыында сиген аразынче октапкан. Кожа аймактың хааны ол оолду дириг деп дыңнааш катап-ла ону өлүрүп кагзын дээш улус чортупкан. Ол чортупкан кижилери оолдуң чанында кыс бөрү көрүп каан. Бөрүнү база өлүрер дээш четикпээннер. Ооң соонда улустуң чугаазы-биле ол кыс бөрү барыын чүкте турар далайның чөөн талазында, Гао-чандан соңгу-барыын чүкте дагларга<ref>Ол болза Алдай даглары дыр.</ref> көстүп келген. Кыс бөрү дагларда бир куй иштинге чаштынып алган. Ол куй бедик даглар аразында турар, куй иштинде өлеңниг хову бар. Кыс бөрү 10 оол уруг төрээн. Оолдары өзүп кээш өгленип баштанып алгаш ажы-төлү биле чуртап чоруй барганнар. Соонда ол 10 оолдан 10 аңгы сөөктүң улузу тывылган. Ол улус аразындан бир-ле Ашина деп кижи турган, ол кижи кончуг мерген угаанныг боорга улузу аңаа бүдүн аймак баштадып каан. Ашина өг мурнунга бөрү баштыг тук тургузуп алган. Бөрү баштыг тук дээрге түрк аймактың кыс бөрүден укталган херечизи дир. Адазын соңнай оглу чораан, иезин соңнай кызы чораан, элээн үе эрткенде бир-ле Асянь-ше деп кижи бүдүн аймаа-биле куй иштинден үнгеш жужаннар хааныга бараалгаан ...
# Өске улустуң чугаазын дыңнаарга түрк деп улустуң ада-өгбелери Пьхин-лянга көжүп чораан. Ынчан олар чаңгыс аймак чорбаан, аңгы-аңгы үүрмек улус турган, соонда олар холужа берген улус тур. Кажан Тхай-ву [440 — 451 чылдарда], Вэй күрүнениң хааны, Цзюйкюй деп кижиниң күрүнезин ээжелеп аарга, Ашина 500 өреге-биле жужуанарже дезипкен. Ол кижи улузу-биле Алдай дагларның мурнуу эдээнге чурттай бергеш жужанар хаанынга черден демир казып тып турган. Алдай дагларның сүүр баштары күлүк кижиниң бөргүнге дөмей боорга ол кижи аймаанга тукюе<ref name="türk">Түрк</ref> деп ат алган.
# База бир улустуң чугаазын дыңнаарга түрктер Со деп күрүнеден укталган бооп турар. Со деп чурт хунну аймактың соңгуу чүгүнге турган, ол аймактың даргазы Апанбу деп аттыг. Апанбу 70 ха-дыңмалыг. Улуун Ичжини-нишыду деп адаар, ол кижи бөрүден укталган кижи дир. Апанбу ха-дыңмалары-биле кады көк-мелегей улус чораан, ынчангаш оларның төрези дүшкен. Нишыду белгечи кижи турган: ооң сагыжы-биле дээр бүргей бээр, хадый бээр. Ол кижи ийи кадай алган, бир кадайы чай ээзиниң уруу, өскези кыш ээзиның уруу. Бирээзи 4 оол уруг божуп берген, бир оглу шилен бооп хуула берген, өскези Афу биле Кянь хемнер аразынга Цигу деп күрүнениң хааны апарган, үш дугаар оглу Чуси хемде бир чуртуң хааны болган, дөрт дугаар оглу Басычу-сиши дагларын ээжелей чуртай берген. Ол болза улуг оглу дур, ол дагларга Апанбуйнуң аймак-сөөгү чуртап туран. Ол даглар агаары соок, шалың дүжер боорга улуг оглу илбилеп чылыг дүжүрген улусту ооң-биле ол амыржыткан. Улуг оглу буянныг боорга улус ону аймак башкарар кижи кылдыр олуртуп каан. Ол кижиниң адын Надулу-ше дээр. Аймактың адын ам Тукюе<ref name="türk">Түрк</ref> дээр апарган. Надулу он кадайлыг турган. Надулу оолдарынга ат бээрде иезиниң төрээн угун көрүп тургаш дөмей кылдыр адап алган. Сөөлгү кадайының оглун Ашина дээр. Надулу чорта бээрге ооң ажы-төлү аймак баштаар кижини шилип алыр деп шиитпирлээн. Олар улуг ыяш чанынга келгеш дугуржуп алган, бир эвес кым хамыктан өрү шурапса ол кижи аймак баштаар кижи болур дээнер. Ашина эң бичиизи-даа бол дыка өөрү шурапкан, ынчангаш акылары ону аймак баштаар кижи кылдыр шилип алагаш, аңаа Ахянь-ше деп ат берген.<br />
Бо үш тоолдуң утказы ылгалып турар-даа болза, кайызы-даа түрктрениң угу бөрү деп айтып турар. Салгакчыларындан Тумынь<ref>Түмен</ref> деп кижи аймак башкарып турунда чону өзүп көвүдей берген. Аймактың улузу хөвең, торгу садып аар дээш кызыгаарга көстүп келген. Ынчалдыр олар ''Улуг Кыдат чурту''-биле харылзаа тудуп алган.

Түрк деп аймак күрүнези 745 чылда дүшкен, ынчалза-даа ол аймак чиде бербээн. Ху Цяо деп кижи 953 чылда көвей аймактар аразында түрк деп аймак барын айтып бижип турар<ref>Шэньси деп можуда Хэян кожууну турган, Ху Цяо аңаа даргалап чораан. Ху Цяо 947 чылда Кидань деп аймактың улузунга туттургаш, оларның аразынга 7 чыл чурттап келген, 953 чылда ол чуртунче дезипкен.</ref>.
* Мурнуу-барыын талада Жучжоу можуга чедир чер кыдатка хамааржып турган. Барыын чүкте туцзюэ<ref name="türk">Түрк</ref> биле хуйхэниң улузу бар, соңгу-барыын чүкте олар оуцзюэлюй деп аймактың чурту-биле кызыгаарлажып чоруур. Оуцзюэлюй аймактың улузу селбегер баштыг узун дуртуг ...<br />

=== Орхон-Енисей бижии ===

=== Археология ===
Түрк деп аймактың төрээн чуртун тывары берге. Аймактың 2 ылгавыр демдээ бар:<br />
# Ашина деп сөөктүң улузу калган кижилерин өртедип орнукшудар турган.
# Аймактың улузу чер иштинден демир тып казып аап турган.

Амгы үениң эртемдээнери түрк деп аймактың төрээн чурту кылдыр 2 аңгы чер айтып турар. 
# Алдай даглары. Алдай дагларында шаандагы улустуң черден демир тып казып турган оңгарлары арткан.
# Чөөн Тянь-Шань дагларынга хамааржыр Богда-Уула сыны.<ref>Богда-Уула сынын "История Тувы" деп номда айтып бижээн (Том I, 2001 ч.).</ref> Чөөн-Тянь-Шань дагларын айтып турар улус мындыг бодалдыг: "бир талазындан көөрге, Алдай даглары Улуг ханадан эмин эттир ырак дыр; өске талазындан көөрге, түрктеринң бир тоолунда Ашина сөөктүң ада-өгбелери Пхинлян чоогунга чуртап чораан". Чөөн Тянь-Шань дагларын айтыр дээрге ында эл үезинге хамааржыр демир уургайлары ам-даа тывылбаан.<br />
Амгы Моол Республиканың девискээринде [[Моол Алдай|Моол Алдай]] биле [[Гоби Алдай|Гоби Алдай]] даглары бар. Ында демир руда шуут чок, ынчаңгаш [[Моол Алдай|Моол Алдай]] биле [[Гоби Алдай|Гоби Алдай]] дагларын түрктерниң чурту деп санап болбас.<br />

Тывага түрктер база чурттап чораан. Оларның ийи черде чевеглери арткан<ref>А.Д. Грач. Древнейшие тюркские погребения с сожжением в Центральной Азии.// История, археология и этнография Средней Азии. М.: 1968. С. 207-213.</ref>.
* Хемчик бажында. Ол чевеглер Шапшаал дааның бертинде турар.
* Хачы-Ховуда. Ол чер Саглы суурдан 10 км. ыракта, соңгу-барыын талада турар.
Ол чевеглерге бег кижилер орнукшудуп турган хевирлиг. А. Д. Грач деп эртемдээн ол чевеглерни VI дугаар биле VII дугаар вектиң бирги чартыынга хамааржыр деп санап турар.<br />

Алдайда түрктерниң ''Кудыргэ'' деп аттыг, чевеглери бар. Кудыргэ чевеглери VI - VII дугаар век үезинге хамааржыр. Эң эртеги чевеглер мырыңай V - VI вектерге хамааржып болур. Алдайда өртедир ёзу-биле кижи орнукшуткан түрктерге хамааржыр чевеглер ам-даа тывылбаан.<br />
Бир-ле чевег чанынга даш көжээ тыптынган. Ол дашта кижилер биле аъттар силип каан, ону эртемдээнер ''Кудыргэ дажы'' деп адап алган.

=== Салгалдары ===

=== Тайылбыр сөс ===
<references />

=== Үндезини ===
# TÜRK II ''этн''. союз племён создавший тюркский каганат. tür-tüš:арын 599. // Академия наук СССР институт языкознания. Древнетюркский словарь. Издательство «Наука» Ленинград, 1969 год.
# Глава шестая. Тюрки Сибири в V-X вв. Первые государства. 1. Тюркские народы южной Сибири, арын 267-284. // История Сибири с древнейших времён до наших дней. В пяти томах. Том I. Древняя Сибирь. Ленинград: Наука. Ленинградское отделение.,1968.
# [http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext61.htm Бичурин Н. Я. (ИАКИНФ) Собрание сведений о народах, обитавших в Средней Азии в древние времена. Часть первая. Отделение VI. ТУГЮ. (Таншу, гл. 215а и 215б; Чжоушу, гл. 50; Суйшу, гл. 84)]
# [http://www.vostlit.info/Texts/rus/Zidan/z25.htm Е Лун-Ли. История государства Киданей (Цидань Го Чжи). Глава двадцать пятая. Ху Цяо. Записки о пребывании в плену на севере.]
# [http://kronk.spb.ru/library/grach-ad-1968.htm А.Д. Грач. Древнейшие тюркские погребения с сожжением в Центральной Азии. // История, археология и этнография Средней Азии. М.: 1968. С. 207-213.]
# [http://kronk.spb.ru/library/grach-ad-1978.htm А.Д. Грач. О так называемых «„Древнетюркских” неурядицах». // Советская тюркология. 1978, № 6, с. 45-48.]
# [http://kronk.spb.ru/library/gavrilova-aa-1965.htm А.А. Гаврилова. Могильник Кудыргэ как источник по истории алтайских племён. // М.-Л.: 1965. 144 с., вкл.]
[[Аңгылал:!Main category]]
[[Аңгылал:Тываның төөгүзү]]
[[Аңгылал:Төөгү]]
[[Аңгылал:Тыва|Төөгү]]
