'''Тос дээр''' – дээрге [[тыва]]ларның ыдыктыг хамаарылгазын көргүскен ''"тос ыдыктыг чүүл"'' деп билиишкиннериниң бирээзи. 

Чижээ: эрги шагның чүдүлге чалбарыында мындыг сөстер бар: ''Тос дээрим, өршээ!''

== Утка ==
Тываларның ада-өгбелери тос дээрге чүдүп чорааннар, ол чүл дээрге агаар-бойдустуң хай-халавы болгаш магалыг-чаагайы ол-ла тос дээрниң уундан келир деп билир чорааннар. Ол дээрлерниң аттары болгаш өң-чүзүнү аңгы-аңгы.

* Көк дээр – ындыг өңнүг турда, улуг хат болбас.

* Ак-көк дээр – ындыг өңнүг турда, дыка үр үеде чаашкын дүшпес, оон кедерезе кааңнап болур.

* Аяс дээр – ол кончуг айыылдыг, бир кезек үеде ыржым-шыпшың тургаш, ооң соонда улуг чаъс чаар, улуг соок болур, улуг хар чаар дижир.

* Сылдыстыг дээр – мында болза дүне када дээрде улуг-биче сылдыстарның тода-тода көстүрү болур. Сылдыстар караа чидиирге, кыжын соор болгаш чайын кааңнаар дижир.

* Кара дээр – ындыг өйде дүне када сылдыстар, ай, шолбаннар көзүлбес болур. Дээр ынчап барганда ондагайлыг: кыш шагда улуг хар чаар болгаш чут бооп болур, чай шагда ак чаъстар чаар болгаш үер-халап болур.

* Булуттуг дээр – мында болза хүндүскү дээрни ынчап  турар. Дээр булуттаарга, чер кыры ыржым апаар дижир.

* Деңгерлерниң дээри – ол дээрге эң шыырак хамнар хамнап чедер дижир. Дээрлерниң дээринде улуг сылдыстар, улуг делгемнер бар дижир.

* Азар дээр – ол болза үстүү оранда бир дээрде азарлар деп төрел аймак чурттап турар. Азарлар-биле кады хоорлар деп улус база чурттап турар дижир, бир чамдыкта олар черге дүжүп келир, оларны хамнар көрүп болур.

* Ак дээр – тос дээрниң ырак үстүнде Ак дээр бар. Шаг шаанда ак дээрниң херели дегген хадың ак тостуг болган, ынчангаш хадыңга чаңнык дүшпес дижир.

<poem>
Тос Дээрим, өршээ!
Долаан бурганым,өршээ!
Довурактыг черим,өршээ!
Тос таңдым,өршээ!
</poem>

Дээрге чүдүүрүнүң кол утказы болза тос дээрлерниң ээлери чер кырында чурттап турар кижилерге кадыг-дошкун болбаңар, хай-халап болдурбаңар деп чүдүп турары болур. 
	
Тываларның бурунгу өгбелери дээрниң өңүн көрүп тургаш, кажан, кандыг агаар болурун баш бурунгаар билип ап чорааннар.

<!-- Бистиң, мээң дээн чижектиг 1-ги арынның сөстерин салбас! -->
== Дөс ==
Моңгуш КЕНИН-ЛОПСАҢ: ТЫВА ЧАҢЧЫЛ. [[Тыва чон]]нуң ыдыктыг чаңчылдары. – Тувинские традиции. Книга вторая: священные традиции тувинского народа. – [[Кызыл]]: Тувинское отделение педагогического общества при Министерстве образования республики Тыва: Издательство “Новости Тувы”, 1999. На тувинском языке. 352 с.

[[Аңгылал:!Main category|Т]]
[[Аңгылал:Тыва культура|Т]]
[[Аңгылал:Чүдүлге|Т]]
[[Аңгылал:Тыва ёзулал|Т]]
