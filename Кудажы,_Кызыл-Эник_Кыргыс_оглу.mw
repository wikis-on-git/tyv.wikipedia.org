'''Кызыл-Эник Кыргысович Кудажы''' ''(декабрь 13, 1929 - ноябрь 4, 2006 чыл)'' — тыва чогаалчы, шүлүкчү, публицист, очулдурукчу, шии бижикчизи, хөй-ниити ажылдакчызы, [[Тыва|Тыва Республиканың]] Улустуң чогаалчызы. [[ССРЭ]]-ниң болгаш [[Россия|Россияның]] Чогаалчылар эвилелиниң кежигүнү чораан. Тыва Республиканың Күрүне шаңналының болгаш Россияның Чогаалчылар эвилелиниң шаңналының лауреады. «Хүндүлелдиң демдээ» орденни, Тыва Республиканың Ордени, [[Кызыл]] хоорайның Хүндүлүг хамаатызы, Тыва Республиканың Өөредилгезиниң алдарлыг ажылдакчызы аттарны д.о.ө. шаңналдарны алган. 

«[[Уйгу чок Улуг-Хем]]» деп IV томнуг роман-эпопеяның, «Ыржым булуң», «Ырак булут», «Ырлыг булак» деп трилогияның, «Долуманың хуулгазыны», «Он бир», «Белек-кыс эмчи», «Далай дүвүнде даңгына» деп шиилерниң болгаш оон-даа өске чогаалдарның автору. [[Чеди-Хөл кожуун|Чеди-Хөл кожууннуң]], Кызылда [[Арат шөлү|Арат шөлүнүң]] адын берген. [[Шекспир|В. Шекспирниң]], [[Пушкин|А.Пушкинниң]], Л.Толстойнуң, К.Чуковскийниң болгаш өске-даа чогаалчыларның чогаалдарын тыва дылче очулдурган<ref>[http://lrd63.narod2.ru/tiva_shlkchlerivis/ Тыва шүлүкчүлер]</ref>. 

==Намдары== 
Кызыл-Эник Кыргысович 1929 чылдың декабрь 13-те [[ТАР|Тыва Арат Республиканың]] [[Улуг-Хем кожуун|Улуг-Хем]] кожууннуң Ийи-Тал сумузунуң Чээнек деп черге алдарлыг малчын арат, ССРЭ-ниң Совединиң депутады, Ленин, ТАР орденнериниң эдилекчизи, Тарлашкын тулчуушкунунуң киржикчизи [[Михаил Кудажы|Михаил Суванович Кудажының]] эр чаңгыс оглу кылдыр төрүттүнген. Кызылдың педагогика училищезин, Кызылдың күрүнениң башкы институдунуң филология факультедин «Тыва дыл болгаш чогаал, төөгү» деп мергежил-биле дооскан<ref>Ном «Тываның чогаалчылары / Писатели Тувы»</ref>.

Чогаал ажылын 1948 чылда эгелээн. Шүлүкчү, прозачы, драматург, очулдурукчу. Россияның Чогаалчылар эвилелиниң кежигүнү. Тываның улустуң чогаалчызы, Тыва Республиканың Күрүне шаңналының лауреады. Россияның Чогаалчылар эвилелиниң литература шаңналының лауреады. «ХХ чүс чылда Тываның алдарлыг кижилери» деп Күрүне номунче ооң ады кирген. Ооң чогаалдары орус, моол, татар, хакас, якут болгаш өске-даа дылдарже очулдуртунган. Тыва дылче В. Шекспирниң, А. Пушкинниң, К. Чуковскийниң, В. Ильинаның, М. Пахомовтуң болгаш өскелерниң-даа чогаалдарын очулдурган. В. Ш. Көк-оол аттыг хөгжүм-шии театрының сценазынга «Долуманың хуулгаазыны», Он бир», Белек-кыс эмчи», «Дирде-Макдо» деп болгаш өске-даа шиилерин тургускан. 

== Номнары ==
# 2 томнуг чогаалдар чыындызы, (Кызыл, 1979-1980)
# 2 томнуг чогаалдар чыындызы (Кызыл, 1993-1994)
# «Өңнүктерниң даңгыраа» (Кызыл, 1962)
# «Ыржым булуң» (Кызыл, 1965)
# «Тихий уголок» (Кызыл, 1966)
# «Тараа» (Кызыл, 1967)
# «Ырак булут» (Кызыл, 1971)
# «Уйгу чок Улуг-Хем» 1-ги, 2-ги том, (Кызыл, 1973-1974)
# «У подножия Саян» (Москва, «Советская Россия», 1975)
# «Улуг-Хем неугомонный» (Кызыл, 1976)
# «Анай-кыс» (Москва, «Советская Россия», 1980)
# «Ырлыг Булак» (Кызыл, 1987)
# «Уйгу чок Улуг-Хем», 3-кү том (Кызыл, 1989)
# «Уйгу чок Улуг-Хем», 4-кү том, (Кызыл, 1992)
# «Шончалай» (Кызыл, 2000)
# «Самдар намдар» (Кызыл, 2005)
# «Баштайгы базым» (Кызыл, 1958)
# «Төрээн чуртум делгемнери» (Кызыл, 1970)
# «Вершины» (Кызыл, 1978)
# «Хөнелер» (Кызыл, 1982)
болгаш өске-даа.

== Дөзүк==
<references/>



[[Аңгылал:!Main category]]
[[Аңгылал:Тыва]]
[[Аңгылал:Кижи]]
[[Аңгылал:Чогаалчы]]
[[Аңгылал:Тыва чогаалчы]]
