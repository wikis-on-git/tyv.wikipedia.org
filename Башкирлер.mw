'''Башки́рлер''' (боттарын башҡорттар деп адаар) — Башкортастан Республиканың үндезин [[Түрк|түрк]] уткуг чон.

Делегейде башкирлерниң саны 1.6 сая хире кижи болуп турар. 2010 чылдың бүгү [[Россия|Россия]] чергелиг чурттакчы чоннуң санаашкының түңнели 1 584 554 кижи башкир мен деп бодун санап турар. Ооң 1 172 287 кижи Башкортостанда болуп турар.

Үндезин дылы - [[Башкир дыл|башкир дыл]], оон аңгыда орус болгаш татар дылдар база ажыглаттынып турар. Үндезин чүдүдгези - исламның суннит адыры.
[[Файл:Bashkirs.jpg|мини|Үндезин хептиг башкирлер
]]

== Этноним ук-дөзү ==
''башҡорт'' деп этнонимниң уткалган дөстери бар:
* XVIII чүс чылдың эртемденнери В. Н. Татищев, П. И. Рычков болгаш И. Г. Георги ''башҡорт'' деп сөс ''кол бөрү'' деп утка илередип турар деп демдеглеп турар.
* 1847 чылда В. С. Юматов деп төөгүжү-краевед  ''башҡорт'' деп сөс ''арылар ээзи'' деп уткалыг деп бижип турган.
* 1867 чылда Санкт-Петербург хоорайга «Буруңгу Башкирияның төвү турган [[Уфа]] можунуң төөгү бижиктери» деп ажылда ''башҡорт'' деп сөс ''Уралдың ээзи'' деп уткалыг деп демдеглеп турар.
* А. Е. Алекторов деп орус төөгүжү болгаш этнограф 1885 чылда ''башҡорт'' деп сөс ''аңгы чон'' деп очулгалыг бооп болур деп санал киирген.
* Д. М. Данлоптуң ап турары-биле ''башҡорт'' деп сөс ''beshgur, bashgur'' деп сөстерден келген, а ооң утказы ''беш угр'' азы ''беш аймак'' деп очулгалыг деп чугаалап турар. Ооң тайылбыры-биле ''Sh'' деп үн амгы башкир дылда булгар дылдың ''L'' деп үн-биле дүгжүп турар деп демдеглеп турар. Ынчап кээрге ''башҡорт (bashgur)'' биле ''булгар (bulgar)'' дөмей сөстер деп чугаалап турар. 
* Р. Г. Кузеев деп башкир төөгүжү ''башҡорт'' деп сөс ''баш'' — кол болгаш ''ҡор(т)'' — аймак, чон деп кезектерге чарлып турар деп чугаалап турар.
* Н. В. Бикбулатов деп эртемден ''башҡорт'' деп сөстү XI чүс чылда чурттап чораан ''Башгирд'' деп ат-алдарлыг шериг баштыңының ады-биле адаттынган деп саналдап турар.

== Төөгүзү ==

=== Эрте-буруңгу төөгүзү ===
Совет эртемден болгаш антик төөгүнүң шинчилекчизи С. Я. Лурье  башкирлерни V чүс чылдың бистиң эрага дээр Геродоттуң «Төөгү» деп ажылында ''аргиппей'' деп ат-биле кирген деп санап турар. Герадот ''аргиппейлерни "бедик даглар эдээнде чурттап чоруур"''  деп бижип турар''.'' Дараазында Герадот " ''Олар тускай дылда чугааланып турар, кеттинери скифтер-биле дөмей, а чип турар чемнерин ыяш дүжүттеринден кылып турар''" деп ол демдеглеп турар. Оон аңгыда ''«…олар кожаларының маргыжын шиитпирлежир, а кажан ойлаттырган азы дескен кижи камгалал дилээр болза кым-даа ону чемелээр азы бастыыр эрге чок боор»'' деп ол чоннуң аажы-чаңын бижип демдеглээн.

Алдарлыг чөөн чоннар шинчилекизи Заки Валиди Клавдий Птолемейниң (II чүс чыл бистиң эрага чедир) ажылында башкирлерни скиф чоннуң ''пасиртай'' деп аймаа деп демдеглеп турар.

Француз эртемден М. Бувье-Ажан гуннар баштыңы Аттила төрел чон башкирлер-биле демнежилге керээн чарып алган деп демдеглеп турар.

Улуг түрк төөгү специализи М. И. Артамонов VII чүс чылдың «Армян география» деп ажылда башкирлер ''бушк'' деп ат-биле кирип турар деп санап турар.

«Суй ному» (VII чүс чылдың ажылы) деп кыдат эртемденнерниң бижиктеринде башкирлер дугайында демдеглелдер тывылган болуп турар. Ол номнуң «Теле дугайында тоожу» деп кезээнде 45 аймакты теле деп адап турар, аразында ''алан'' болгаш ''башукили'' аймактар кирип турар.

Бир дугаар башкир чон дугайында бижикке демдеглеттинген ажыл  араб аян-чорукчу Салламу ат-Тарджуманга хамааржыр. 840 чылда ол бир дугаар башкирлерниң чурттунче киргеш чурттап турар девискээрин бижип айыткан. 903 чылда Ибн Русте башкирлер дугайында ''«ол чон Урал дагларының ийи талазында болгаш Волга, Кама, Тобол болгаш Яик хемнериниң эриинде амыдырап чурттап чоруур»'' деп бижээн.

=== Моол шериглерниң халдаашкыны ===
1219—1220 чылдарда Чиңгис Хаанның шериглериниң  башкирлер-биле бир дугаар тулчуушкуну болган. 1220 чылдан 1234 чылга чедир моол шериглер башкирлер-биле доктаал чокка дайылдажып келген. Ол барымдаа башкирлер моолдарның Европаже шимчээшкинин саададып турганын чугаалап турар деп болур. 

Л. Н. Гумилёв «Древняя Русь и Великая Степь» деп номунда мынча деп бижип турар ''«Моолдар-биле башкирлерниң аразында дайын 14 чыл уламчылап келген. Башкирлер чаңгыс удаа эвес удуп база турганнар, ынчалза-даа сөөлүнде тайбың керээн чарып алганнар...».'' Дараазында үелерде башкир аъттыг шериглер 1237—1238  чылдарда Батый Хаанның шериглери-биле катай Орус можуларже халдаашкынны кылганнар.1241—1242 чылдарда Барыын талаже өске күрүнелер эжээлээр дайынынга база киришкеннер.

=== Алдын Ордунуң күрүнезинче киргени ===
XIII—XIV чүс чылдарда башкирлерниң чурттап чораан девискээри Алдын Орду күрүнениң иштинче кирип турган. 1391 чылда 6 айның 18-те Кондурче хеминиң эриинге «Чоннар тулчуушкуну» деп болуушкун болган. Ол тулчуушкун Алдын Ордунуң хааны Тохтамыш биле Самаркандтың баштыңы Тимур (Тамерлан) аразынга болган. Түңнелинде Тохтамыштың шерии тиилеттирген. Алдын Орду күрүнениң буурап дүшкен соонда башкирлерниң амыдырап турган девискээри Казан, Сибирь хааннарның составынче болгаш Ногай Ордуже кирип турган. 
[[Аңгылал:География]]
[[Аңгылал:Чон]]
[[Аңгылал:Башкирлер]]
