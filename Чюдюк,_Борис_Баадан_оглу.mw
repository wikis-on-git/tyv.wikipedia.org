'''Борис Бааданович (Чүдүк) Чюдюк''' ''(январь 7, 1925 чыл - январь 10, 2001 чыл)'' — тыва чогаалчы, шүлүкчү, депутат, Улус өөредилгезиниң тергиини. Тыва Республиканың [[ТЧЭ|Чогаалчылар эвилелиниң]] кежигүнү чораан. [[Тыва АССР]]-ниң Дээди Совединиң 1-ги болгаш 4-кү чыыштарының депутады чораан.

==Намдары==
Б. Чүдүк 1925 чылдың январь 7-де [[ТАР|Тыва Арат Республиканың]] [[Барыын-Хемчик]] кожууннуң [[Бай-Тал|Бай-Талда]] Калбак-Даш деп черге төрүттүнген. [[Бай-Тал]] эге чада, [[Кызыл-Мажалык]] чеди чыл, [[Кызыл|Кызылдың]] 2 дугаар ортумак школазынга, Кызылдың башкы институдунга өөренген. 

[[Мугур-Аксы]], [[Тээли]] школаларынга башкылап, директорлап, районнуң улус өөредилге килдизин эргелекчилеп, совхоз директорлап, [[Бай-Тайга кожуун|Бай-Тайга]], [[Чөөн-Хемчик|Чөөн-Хемчикке]] кожуун даргалап, Тыва АССР-ниң Сайыттар Чөвүлелиниң килдизин удуртуп, Бүгү-Россияның төөгү болгаш культура ниитилелиниң Тывада салбырының харыысалгалыг секретары бооп, 1990-1997 чылдарда ТДЛТЭШИ словарь секторунга ажылдаан. 

Б. Чүдүк бодунуң чогаадыкчы ажыл-ижин 1947 чылдан эгелээн. Ооң баштайгы шүлүү «Улуг-Хемниң чалгыглары» деп уруглар сеткүүлүнге парлаттынган. Ооң чогаалдары республика солуннарынга, «Улуг-Хем» альманахка үнгүлээн. Баштайгы шүлүктериниң чыындызы «Чиргилчин» деп ат-биле 1981 чылда чырыкче үнген. Дараазында чылдарда «Үениң маңы» (1985), «Овуузуннуг Оюн–Билик» (1992), «Мөге-Демиртең» (1996) деп номнары үнгүлээн. 

Күш-ажылдың Кызыл Тук ордени-биле, «Шылгараңгай күш-ажыл дээш. Владимир Ильич Ленинниң төрүттүнгенинден бээр 100 чыл оюн таварыштыр», «1941-1945 чылдарда Ада-чурттуң Улуг дайынынга Тиилелгениң 50 чылы» медальдары-биле база Моол Улус Республиканың медалы-биле шаңнаткан. Тыва АССР-ниң Дээди Совединиң Президиумунуң Хүндүлүг бижии-биле шаңнаткан. 

==Дөзүк==
* Ном «Тываның чогаалчылары / Писатели Тувы». 2001 ч.

[[Аңгылал:!Main category]]
[[Аңгылал:Кижи]]
[[Аңгылал:Тыва]]
[[Аңгылал:Чогаалчы]]
