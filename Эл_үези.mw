'''Эл үези'''<ref>А. Д. Грач бо үени "Древнетюркское время" ("Эрте бурунгу түрктер") деп турар, Л. Р. Кызласов болза тускай "Каганатарга" үзүп турар. Чаңгыс түрк аймактың ады-биле бүдүн үени адаарындан ойталадым чүге дизе Алдай-Саян девискээринге түрктерден аңгыда өске аймак-сөөктер база көжүп турган. Шак бо чүүлдү тыва номчукчу билип алза кончуг чугула. "Каганат" деп сөс ажыглаарындан база ойталадым чүге дизе ол сөстү эртемдээнер таарыштыр чогаадып алган бооп турар. Улуг күрүнелер азы каганатар солчуп турза-даа кожа-хелбээ аймактарның амыдырал чурталгазынга шоолуг өскерлиишкиннер-даа турбаан. "Тываның төөгүзү" номнарында "каганат периодизациязын" ажыглап турар. Чогум тываларның өгбелери боттарының күрүнелерин "Эл" деп сөс-биле адаар турган.</ref> 
— тыва кижиниң өгбелеринге хамаарышкан эрткен үе. Ол болза VI-XIII дугаар вектер-дир.

== Күрүнелер ==
Каш-каш чоок кавыда чурттап чораан улус боттарының аймак күрүнезин тургузуп алыр чаңныг турган. Олар боттарының күрүнезин «эл» азы «ил» дээр турган. Ону Орхон-Енисей бижиктери херечилеп турар. Чогум ''эл'' деп сөс түрк дылдарда ''хол'' деп очулдуртунар. Амгы тыва дылда ''эл'' деп сөс эргижирей берген болур. "Демир-Шилги аъттыг Тевене-Мөге" деп маадырлыг тоолда мындыг сөстер бар: ''"Эл-холдан эвилеңейнип туруп, база-ла сарыг хип кадаан уштуп эккелгештиң ...''" <ref>Демир-Шилги аъттыг Тевене-Мөге. Тыва тоолдар.// Тываның дыл, литература болгаш төөгунуң эртем шинчилел институду. Кызыл: Тываның ном үндүрер чери. 1972 чыл, арын 27</ref>.
<!-- Чажырып каайн аа мону, үези кээрге ажыдыптар мен.
'''Жуань-жуань.''' (кысказы-биле Жужань деп база адаар). IV вектиң төнчүзүнде Гоби ховуларынга жуань-жуань (жужан) деп аймак тыптып келген. Кыдат төөгү бижиктери жужаннарны көк-мелегей улус деп бижип турган. Оларның даштыкы хевир-дүрзүзү курт-кымыскаяктарга дөмей боорга, оларны "жуань-жуань" деп адап алган. Соонда жужан аймакты чаартып тургускан кижи Гюйлухой болур, ол болза эрес-дидим кижи турган. Ордузу - биле Гюйлухой кыжын Гоби ховунуң мурнуу чарыынга көжүп, чайын соңгуу чартыынга көжүп турган. Чылдың-на ол кыдаттарга аът, киш кежи биле үндүрүг төлеп турган. Жужаннарның тергиидели Дэудай хааның үезинден эгелээн. Дэудай хаан бодунуң шериин чаартып алгаш, соонда барып-барып жужаннар бүдүн Калганы ээжелеп алган. Оларның күрүнези барыын чүкче ''Карашар хоорайга'' чедип, чөөн чүкте ''"Чосон"'' деп көрей чуртунга чедип турган. Соңгуу чүкте жужаннар Байкал хөлге чедир тергиидеп турган. Дэудай боду Хангай таңдызынче ордузун көжүрүп алган. Дэудайдан эгелеп Жужан аймактың башчакчыларын хаан деп адаар аппарган.

'''Гаогюй (Улуг тергелер).''' Соңгу чүкте аймактарны кыдаттар '''дили''' азы '''гаогюйнун динлинери''' деп адап турган. Ол бөлүк аймактар Хуннудан укталган деп санатынар. Гаогюй динлиннери 12 сөөктен тургустунган, оларның баштакчылары тускай шериглиг база турган. Ол үелерде гаогюй динлиннери жужаннарга чагыртып турган. Динлинерниң шериин фуфуло сөөктен укталган Афучжило деп кижи чагырып турган. Кажан 487 чылда жужанарның хааны Дэулунь Кыдатче халдайн дээрге Афучжило ону канчап - даа чагып сургап чадап каан. Соонда Афучжило хорадай бергеш бүдүн аймаа - биле барыын чүкче көже берегш "Гаогюй" деп куруне тургузуп алган. Бо үеден эгелелеп динлиннер жужаннарга чагыртпас апарган. Афучжило биле Цюнки алышкылар эптиг найыралдыг чурттап чорааннар, олар күрүнезин 2 кезекке аайлап чарып алган. Чурттуң соңгу чартыын Афучжило, мурнуу чартыын Цюнки чагырып турган. Жужаннарның хааны Дэулунь Гаогюй күрүнезинче шерии - биле кээрге, Афучжило бодунуң шериин чыгаш жужанарны чылча шаапкан. Динлинерниң хаанары барыын чүкте эфталиттер - биле, чөөн чүкте жужаннар - биле дайылдажыр чаңныг турган.
-->
'''Мөнге Түрк Эл.''' <br />
[[Мөңге Түрк Эл (1 дугаар күрүне)|(1 дугаар күрүне).]]<br />
[[Түрк|Түрк]] аймааның чурту Алдай даглары болур, оларның чуртунда демир уургайлары бар ынчангаш олар [[Жуань-жуань|жуань-жуаньнарга]] демир-дес-биле үндүрүг төлеп турган. Түрктерни башкарар кижи '''шад''' деп албан-дужааладыг турган, эң баштай түрктер жуань-жуань аймактың хаанынга чагыртып турган. Түрк элиниң шады '''Бумын''' турунда түрктерниң тергиидээр үези келген боор. Бумынның хей-ады бедик, үүлези бүдүнгүр кижи турган хевилиг. 534 чылда түрктер хөвең, торгу пөс садып аар дээш кыдат кызыгаарынга көстүп келген. Түрктер 530-540 чылдарда кыдатта "Соңгуу Чжоу" биле "Барыын Вэй" күрүнелери-биле харылзаа тудуп алган. 546 чылда Бумын теле аймактар-биле дайылдашкаш оларның чамдык кезиин чагырып шыдапкан болган. Бо үеден эгелеп Бумын теле аймактараның түрлүг шериин бодунуң аайынга ажыглаар деп бодай берен. Түрктер шады Бумынның шерии көвей болгаш четчир апаарга ол жуань-жуаньнар-биле дайын кылыр деп бодап алган. Ол 552 чылдың кыштың соогунда кажар арга-биле жуань-жуань ханның ордузунче халдап кирген. Жуань-жуаньнар хааны Анахуань дайзынарга алыпас дээш боду амы-тынынга четкен. Ол-ла чылын Бумын бодун '''Ил хаан''' мен дей берген. Жуань-жуань аймаа тоо-быдарай берген: бир чамдыы Тйефу деп хааны-биле чөөн чүкче көже берген, өске чамдыы Кыдатче дезипкен болган. Дараазында '''Мухан''' биле '''Истеми''' алышкылар чаа-дайын ёзузу-биле элин кончуг улуг девискээрже шөйүп алган, түңнелинде ''Мөңге Эл'' тургустунган. Эл-күрүнүң кызыгаары соңгуу чүкте Сибир тайгазынче шөйлүп, мурнуу чүкте Төвүт биле кыдатың күрүнелери-биле кызыгааржып турган, чөөн чүкте көрей чурту биле Сарыг далайга чедип турган, барыын чүкте Азов далайга чедир чедип турган. Жуань-жуаньдан аңгыда түрктерниң ханныг-каралыг дайызыннары Аварлар болур, Истеми олар-биле ырма-сынчыг чаалашкан. Түрк элиниң барыын чүкче шөйүлгенниң чылдагааны авар аймаанда болбазыкбе! Аварларны сүрер дээш Истеми шериглери биле Азов далайга чедир чаалашкан. 

'''Сеяньто (Соян<ref>Сеяньто аймаан чамдык төөгү шинчилекчилери тываларның ''Соян'' сөөгү -биле холбаштырып турар. Бо дугайында тываның төөгү номунда 80 дугаар арында тайылбыр кезекте айыткан. История Тувы. Т. I. Глава V. Древнетюркская эпоха// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001</ref>).'''
Сеяньто аймаа 2 сөөктен тургустунган. "Сйе" биле "яньто". Баштай олар түрктерге чагыртып турган. Сейяньто, Уйгур биле Байырку аймактар 627 чылда үймээн үндүрген, түрктерниң '''Кат Ил хааны''' аймак чону-биле Алдай дагларынче дезипкен. Үймээн үндүрген аймактарны сеяньтонуң '''Инан''' деп кижи башкарып турган, сөөлзөредир ол 628 чылда бодун Йенчу Билге хаан деп чарлаан. 630 чылда Инанга 9 кожа-хелбээ аймактарның баштакчылары бараалгаан, ол тос аймак катыжыышкынын [[Токуз Огуз]] деп адап турган. Инан дириг турунда Токуз Огуз аймааның маадырларындан түрктер безин сестир турган.

[[Мөңге Түрк Эл (2 дугаар күрүне)|Мөнге Түрк Эл (2 дугаар күрүне).]]<br />
''[[Түрк|Түрк сир чон.]]'' 682 чылда '''тудун Кутлуг''' үймээн үндүрген. Баштай ол кыдат кызыгаарында хоорай, суурларны үптеп чоруп турган. Эгезинде ооң шериинге 17 кижи санатынып турган. Ыңай-бээр кыдаттар-биле чаалажып тура-ла Кутлуг экер-эрлик эрлерни бодунуң чанынче чыыра тудуп алган турган. Ону сүрген кыдат шериглерден ол бирде Чугай дагларының арга чартыынга, чок болза Кара-Кум ховузунга чаштып турган. Соонда чоок кавыда ара-албаты база олче сөктүп эгелээн. Кутлуга бараалгап келген улустарның аразынга '''Юань чжень''' деп кижи турган. Чыылган чонга хаан бол деп Кутлугну Юань чжень албадаан. Ынчалдыр түрк-сир чоннуң эл-күрүнези тыптып келген. Юань чженьни Орхон-Енисей бижиктеринде '''Тоньукук''' <ref>1. "Тоң Аралчын хаан" деп тоолдуң адында "Тоң" деп сөс биске сонуурганчыг болур. 2. Ол ат ''Ton Jugug'' деп ийи сөстен тургустунган. ''Ton'' деп сөс-биле түрктер баштай төрээн уругну айтыр, тывалар база бир дугаар төлүн "дун уруг" дээр, ''jogug'' дээрге "байлак, эртине" дээн уткалыг. Турцияның дыл шинчилекчизи Али Ульви Элёве  ''Ton Jugug'' деп сөстү "Улуг ноян" азы "Дээди дүжүмет" кылдыр очулдурар дыр. С.Г. Кляшторный Древнетюркские рунические памятники как источник по истории Средней Азии.// М.: «Наука», 1964. 30-31 арын.</ref>
деп хүндүлүү-биле адап турар. Тоньукук ынчан турбаан болза кажан-на бир кайгалдары-биле кады Кутлуг кыдат шериглерге туттургаш шаажыладыр чадавас турган боор. Кутлуг чаа күрүнениң хааны апаргаш бодунга '''Илтериш хаан''' деп атты алган. Тоньукук '''Өдүген''' тайгазынга көжүп турган [[Токуз Огуз]] аймааның улузу-биле чаалашкаш, оларны тарады сывырыпкан. Сөөлзүредир Илтериш хаан бодунуң ордузун Өдүгенче көжүрүп алган. Түрк-сир чоннуң сураглыг кижилери Тоньукуктан аңгыда Илтериш хааның оглу '''Күл тегин''' болур. Ол ийи кижи 4 булуңнуң дайзынын оожуктуруп баскаш, эл-чуртунга амыр-дыш тайбың үелерни берген.

'''[[Он Уйгур|Он Уйгур.]]''' Түрктерниң аразында хаан дүжүлгези дээш дайын үнерге, басмыл, карлык биле уйгурларның баштыңнары ыыт чокка чугаалажып алгаш түрктерже халдаар деп бодап алган. Олар 742 чылда хаан ордузунче халдааш түрктеринң хаанын өлүргеш боттарының күрүнезин тудуп алган. Соонда уйгурлар баштыңы '''Күлүг Бойла''' кожа аймактарны чагырып тиилээш бодун Кутлуг Билге Күл хаан деп чарлаан, ол үеден эгелеп уйгур аймааның Алдай-Саян девискээринге тергиидээр үези келген. Күлүг Бойланың тыны үстү бээрге дүжүлгеге ооң оглу '''Баян чор''' саадапкан. Баян чор ыңай бээр чаалажып чорааш кожа аймактарны оожуктуруп чагырып алган. Уйгурлар хааны бодунуң чуртунга '''Орду балык''' (хоорай) тудуп алган. Хемчикте, Улуг-Хемде уйгурлар база хоорайлар тудуп алган. Амгы үеде ол хоорайлардан ханалар, бажыңнар таваа арткан. Тыва чон ол хоорайларны малгаш бажың азы чер бажың дээр турган. Амгы үеде 17 хоорай биле 1 хайгаарал чери тывылган. Ол хоорайларның амгы аттары болза Балгаш-Бажың, Элдиг-Кежиг, Бажың-Алаак, Шагаан-Арыг I, Элегес-Аскы дээш оон даа өске. Тере-Хөлде уйгур үезинде тутунган Пор-Бажың база бар. Ол хоорайлар уйгур элдиң кызыгаарын камгалап турган, бир хоорайдан өске хоорайже чалдаан чер биле оңгар шөйлүп кастынган. Хоорай бүрүзү кылын улуг ханалар-биле куржалган. Уйгурларның беглери сарыг шажын, манихей чүдүлгени кончуг сонуургаар турган.

'''[[Кыргыс|Кыргыс.]]''' Уйгур элде йаглакыр биле эдис уктуг беглер хаан дүжүлгезин былаажып, бот-боттарын өлүржүп эгелээн. Йаглакыр уктуг беглер бодунуң хаанын олуртуп аарга, эдис сөөктүг Күлүк бага дарган кыргыстың Ажо хаанындан дуза дилээн. 840 чылда ол ийи кижи шериглери-биле Орду балыкче халдаан, уйгур хаан өлүрткен, дайызыннар хоорайны үптээш өртедипкен. Сөөлзүредир кыргыстар хааны Калга девискээринде аймактарны бодум чагырар мен дээш уйгурлар-биле өлүгүже чедир чаалашкан. Кыргыс хааның ордузу Калга девискээринде тергиидей берген, ордузун ол Таңды-Ууланың мурнуу эдээнче көжүрүп алган. Кыргыс күрүне күчүлүг апаргаш, кыдат хаанның төрези-биле харылзаа тудуп алган. Чогум кыргыстар бодунуң баштының Хаан дивес '''Ынал''' дээр турган. Кыргыстарның төрээн чурту Минусинск ховулары болур. Ол чер чылыг шык аңаа тараа эки өзер, база-ла чер-хөрзүнү демир биле байлак боорга ол черниң улузу демир-дес аймаан боттары бүдүрүп турган.
Өлген кижилерни орнукшударда баштай ооң дериг-херекселин, мага бодун өртедиптер турган, соонда оңгар каскаш, өртенген сөөктерни, хамык дериг-херекселин хөөп каар турган.

'''[[Үч Курыкан|Үш Курыкан.]]''' Бо аймак Байкал хөлдүң эриинге, Иркут, Лена хемнерниң бажынга чурттап чораан. Ол черниң дарганары демир аймаан казып, ажыл-агыйга херекселдерни соп, кудуп аап турган. Үш курыкан чүгүрүк, "сес даванныг" тергиин эки чылгы мал азырап турган. Аймак даргазы '''Сегин''' деп дужаалдыг.

'''[[Дубо|Дубо]] ([[Туха|Туха]]).''' [[Туха|Тухалар]]<ref>Оларны "Дубо" деп, шаандагы кыдат төөгү бижиктери дамчыдып турар.</ref> Көпсү хөлдүң соңгуу, барыын талазында ам-даа чурттап турар. Шаанда оларның аймаа үш сөөкке чарлыр турган, сөөк бүрүзү даргалыг турган. Аңчы чон ай, бес казып чиир, балык эъди-биле амыдыраар, чадырларда чурттап турар. Тонну иви, киш кежинден даарап аар. Куш кежинден бөртер кылып аар. Куда дойунда аъттар белекке бээр, арай ядыылары иви кежи биле кургаткан ай сөңнээр.

'''Таңды Тывазы.''' 
Хемчикке [[Аз|Аз]] аймаа, Улуг-Хемге [[Чик|Чик]], Бии-Хемге [[Түлбер|Түлүбер]] аймаа чурттап турган. Аз биле Чик аймааның маадырлары чуртун үе-дүптен бээр чазый ээжелекчилерден камгалап келген. Түрктер, уйгурлар хаанары Хемчик биле Улуг-Хем девискээрин чагырып аар дээш шериглери-биле ынаар шургуп-ла турган. 709 чылда Тоньукуктуң шерии чик аймааның маадырлары-биле Үрбүнге сегиришкен, сөөлзүредир Тоньукук азтар-биле Кара-Хөлге чаалашкан. 750 чылда Баян-чор чик аймааның маадырлары-биле Улуг-Хемге шиштежип турган.

== Орхон-Енисей бижиктери ==
VII вектиң ийиги чартыында тыптып келкен. Бир кончуг мерген кижи согдак чоннуң алфавидин түрк дылга таарыштыргаш чаа бижик чогааткан. Чаа бижикке кезек үжүктерни ол кижи чогаадып алган. Бижикти чогааткан кижи согдак дылды эки билир турган. Бо бижик шаандагы түрк дылдың чүзүн-бүрүн үнүн тускай чурагай-биле демдеглеп айтып турар. Чурагай саны үжен ажыг, үжүктерни алфавит кылдыр чергелештир тургуспаан. Орхон-Енисей бижии черниң черинде тускай ылгалып чоруур үжүктерлиг. Улуг-Хем бижии Орхонда бижиктерден арай ылгалып чоруур, Алдайда бижиктер өске черлерде бижиктерден база бичии ылгалдыг. Бижикти чүгле дашка силип каар турган, сааазын кырынга бижээн чаңгыс борбак '''"Төлге бижии"''' бар. XII векте улус бижикти ажыглавайн баарга ол чоорту уттундура берген.

== Орнукшудар ёзулал ==
VI вектен эгелеп калган кижини улус аът-хөлү биле катай орнукшудар апарган. Эрлик оранынче чоктаан кижи дириг назынында мунуп чораан аъды-биле чоруур ужурлуг деп шаандагы улус бодап турган.<br />
Оон ыңай өлген кижиниң хонуун эртирер тускай даш херимниг дөрт булуңчук кажаа кылып аар турган. Ол даш херимниң дөрт талазы таптыг-ла дөрт аңгы чүкче көрнүп алган турар. Даш херимниң чанынга көжээ салып каан боор. ол көжээ болза шаанда чуртап чораан кижиниң хевир дүрзүзүн көргүзүп турар.

== Көжээ ==
Көжээлерни тываларның өгбелери Окунев, Скиф-сармат үелеринде-ле салып турган. Ындыг-даа болза VI-IX вектерде тургузуп турган көжээлер бир тускай. Кижи дүрзүлүг көжээни Эрлик оранынче чоруй барган кижиге тураскаадып салыр. Мергежилдиг кижи калбак дашты чонуп тургаш чырык өртемчей кырынга чурттап чораан кижиниң арнын, хевин мага-бодун дөмей кылдыр силип каар. ''Кижи-көжээ'' хүн үнер чүкче көрүнген. Бир эвес өлген кижи маадыр чораан болза көжээзиниң оң чартыынга '''балбал''' тургузуп каар. Балбалдар саны каш-даа боор, маадыр кижи чырык өртемчейге чурттап чорааш чеже кижи өлүрген дыр ол хире санныг балбал тургузуп каар. ''Бижиктиг көжээлерни'' VII - XII вектерде тургузуп турган. Бижиктиг көжээни база өлген кижиге тураскаадыр. Бижиктерниң хөй кезии кударанчыг үш-дөрт одуруглуг домактар болур. Ында чок апарган кижи бодунуң ат-сывын, сөөгүн айтпышаан эл-чуртундан, кадайындан адырылганын хараадап бижип турар. Бижиктер кыска-даа бол, олар дириг чораан кижиниң чурталгазын төөгүлеп солун, чугула болуушкуннарны сагындырып айтып турар. Күлүк кижиге тураскааткан дашта, күлүк кижи кайы угже чаалапжып чораанын, каш дайызынны узуткаанын бижип каар.

== Хеп-сын ==
Ол шаандагы үеде тываның улузу кандыг хеп кедип турганын билип аары арай берге. Чевегни казып аарга, чыттырган кижиниң кеткен хевинден чүү-даа артпас боор. Колдуунда кижи сөөктери чыдар, хир-довурак аразында ирип калган торгу азы шекпен пөс артынчылары чыдар. Кижи дүрзүлүг көжээлерде тон хевири база тода көзүлбес. Шаанда улус тонунуң эдээн оң эвес, солагай чартыынче эжип аар турган. Ынчангаштың тоннуң иштии хою солагай талыкы эдээ болур, даштыы хою оң талакы эдээ болур. Кижилер тонун албан куржанып алыр. Аңгы-аңгы дериг херекселдерлиг хөм курлар билдингир. Көжээлерден ийи аңгы бөрт илереттинер: калбак бөрт биле довурзак. Алгыдан чымчак идиктер даарап аар, идик бичиижек думчуктуг. Кыжын ындыг идикке хаак кедип аарга эптиг, даг өөрү кылаштаарга хаактар буттан белен уштунмас.

== Дайын херээ ==
Хүлүк кижи тускай хептиг болур, аңгы тонга чиңге дөрбелчин демирлер чышпыр даарап аар. Ол тонну куяк хеп дээр. Аъдынга база куяк хеп кедирип аар. Күлүк  кижи анаада куякты кетпес, тергеге азы шары ооргазынга чүдүрүп алыр. Дайызын чоошкулап кээрге тулчуушкун бертинде аар куяк хепти кедип аар. Куякка согун огу белен дыынмас. Шериглер албан ийи хөдел аъттыг болур. Хөдел аъттыг шериглер кыска үе иштинде дыка ырак оранче чедип шыдаар. Маадыр кижи үттээр чыда, дайызынны согар хылыш ажыглаар. Хүлүк кижиниң чыдазы аажок узун, чамдыкта чыданың бажынга илчирбеге борбак демир азып аар. Чыда дайынын түрктер кончуг ажыглаар турган. Селеме чаңгыс бистиг болур, ыргак бистиг селемелер VII векте тыптып келген.

== Ажыл-агыйга хересел ==
'''Бижек''' шаанда тываларның амыдыралында кончуг чугула дериг-херексел. Ону бичии уруглар-даа, чөнүк-кырганнар-даа эдилээр. Бижекти демирден кылыр, хынын, тудазын ыяштан кылыр. Тываларның өгбелери аңгы-аңгы бистиг бижектер ажыглап турган. '''Кержек''' дээрге чазаныкчы кижиниң чугула херексели. Бизи доора дургаар, оозу биле балдыдан ылгалыр. Кержек-биле чүнү-даа кылыр: ыяш кезип ужуруп аар, деспи, доскаар, хууң чазап аар.
Савалар аңгы-аңгы болур. Доңга, аяк, калгак ыяштан чазап каан болур. Демирден дарган кижи '''казан паштар''' кылып аар. Казан паш ийи хевирлиг: бирги - от кырынга азып каар борбак паштар, ийиги - ийи кыдыында тудалыг, черге салыр борбак буттуг, чамдыкта ындыг саваларны кылырда чиңге, ама демирлерни кадаглар-биле тудуштуруп аар. Дойдан кылган чиңге болгаш калбак аастыг доңга савалар база турган.

== Аът дериг хересели ==
Эзеңги соңгуу кыдаттың күрүнелеринде IV векте тыптып келген. Аът кырынче үнүп аары белен болзун дээш ыяш эзерниң солагай талазынга баг ылдыртып каар турган. Ол багны дүжүмет кижи чада азы тепкииш кылдыр ажыглап турган, чогум ындыг улус аътка олуруп алгаш будун багдан уштуп аар турган. Соонда ындыг тепкииш эзеңги кылдыр хуула берген. Эзерге эзеңги ылдыртып алырга чыдалыг кижиниң олуду быжыг болгаш кончуг эптиг болур. Куяктыг, чыдалыг кижиге эзеңги дээрге быжыг болгаш эптиг тепкииш бооп турар. Эзеңгиге хүлүк кижи так кылдыр тепкинип аарга чыдазы-биле дайызыны дүжүр азы үттей шанчары белен болур. VI векте түрктер биле аварлар эзенгилерни аът мунарда ажыглап турган. Харын-даа түрк биле авар аймактың теригидели биле эзеңги барыын чүктүң чоннарынче тарай берен.

== Каасталга ==
Ол үеде сырганы эр-даа, херээжен-даа кижи кедер. Сыргаларның хевирлери аңгы-аңгы, эр кыс кижилерниң сыргалары көңгүс ылгалбас. Кыс кижи колдуунда ийи сыргалыг чоруур, эр кижи колдуунда  чаңгыс сырганы эдилээр. Улус чамдыкта ийи аңгы сырганы кулаанга кедип алыр. Өске каасталганы улус канчаар эдилеп турганын, бо үеде тода билбес бис.
Чинчини сөөктен, сыын дижинден, шилден, өңнүг даштардан кылып аар. Билектээшти хүлерден кылыр. Билзектер чүгле Даг Алдайда Кудырге чевээнде тывылган, ында честен, мөңгүнден кылдынган билзектер бар.
Билзектерни эр-даа, херээжен-даа кижи эдилээр. Өске черлерде билзектер ам-даа тывылбаан. Кижи бодаарга улус билзек, билектээш, чинчилер  шоолуг кетпес турган.
Көрүнчүктү эр-даа, кыс-даа кижи эдилээр, ол ийи хевирлиг: ак биле караңгы демирден кылган. Хүлер биле мөңгүнден кылган көрүнчүктер база турар. Ак көрүнчүктер кыдаттан кээп турган.

== Кыдат транскрипцияның бергези. Буруңгуу түрк дылдар дугайында эртем (Тюркология) ==
Буруңгуу үеде чурттап турган кижилер дугайында, хамык аймактар дугайында колдуунда эрги кыдат бижиктерден билип аап турар бис. Кыдат дыл түрк, самодий болгаш кет сөстерни шын дамчыдып шыдавас. Чараш түрк сөстер кыдат дылда үен-даян кылдыр хуула бээр. Төөгү шинчилеп турар кижилер кыдат дылдың онза берге транскрипциязын албан билир боор ужурлуг. Чижек кылдыр: "сюнну" деп аймактың ады дээрге кыдат транскрипция дыр, ол чоннуң ёзулуг адын билбес бис. "Сяньби", "дунху" деп аймактар ады база кыдат транскрипция дыр, ол аймактарның шын аттарын база билбес бис. Кыдат төөгү бижиктеринде "жуань-жуань" деп аймак ады бар. Бо таварылгада "жуань-жуань" деп сөс транскрипция эвес тир, кыдат төөгүчүлер өжегээр ол аймактың улузун кыжырып, дорамчылаар дээш "жуань-жуань" деп сөс-биле адап алган. Кандыг аймакты кыдаттар "жуань-жуань" деп сөс-биле адап турганыл? Эртемдээнер кыдат бижиктерни Орхон-Енисей бижиктери-биле дөмейлеп тургаш шаанда чурттап чораан улустуң ат-сывын, аймак-сөөгүн тодарадып аап турар.

Орхон-Енисей бижиктерин эртемдээнер номчуп шыдапкан-даа болза. Мында база бергелер артып каан. Дыл шинчилекчилери чамдык бурунгу түрк сөстерни бодунуң билир аайы биле арай аңгы-аңгы кылдыр номчуп адаптар дыр. Ынчангаш кандыг бир сөстү шын дамчыткан бе азы шын эвес дамчыткан бе деп чигзиниг кижи сеткилинге артып каар. Шаанда Алдай-Саян девискээринге чурттап турган кижилер канчаар чугааланып турганын эртемдээннер ам-даа таптыг билбес. 1969 чылда орус дыл кырында  "Древнетюрский словарь" деп ном үнген, ол ном дээрге тюркология эртеминиң амгы үеде сайзыраан чадазын түңнеп айтып турар.

== Тайылбыр кезек ==
<references />

== Үндезини ==
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/text5.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение V. Хойху (Гаогюй) (Вэйшу, гл. 103) ]
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext4.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение IV. Жуань - жуань (Бэйши, гл. 98; Вэйшу, гл. 103) ]
#История Сибири. Т I. Древняя Сибирь. Глава шестая. Тюрки Сибири в VI-X вв. Первые государства.// С Древнейших времён до наших дней. В пяти томах. Издательство "Наука". Ленинградское отделение. Ленинград, 1968 год. 456 с.
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext61.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение VI. Тугю. (Таншу, гл. 215а и 215б) (Чжоушу, гл. 50; Суйшу, гл. 84) ]
#История Тувы. Т. I. Глава V. Древнетюркская эпоха// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с.
#[http://www.vostlit.info/Texts/Dokumenty/Mongol/Tonjukuk/frametext1.htm Тюркские надписи (8-12 вв.) Надпись в честь Тоньюкука.]
#[http://kronk.spb.ru/library/ovchinnikova-bb-1990.htm Б.Б. Овчинникова Тюркские древности Саяно-Алтая в VI-X веках.// Свердловск: УрГУ. 1990. 223 с. ISBN 5-7525-0086-9]
#[http://kronk.spb.ru/library/dluzhnevskaya-savinov-2007-52.htm Г.В. Длужневская, Д.Г. Савинов. Памятники древности на дне Тувинского моря.//СПб: ИИМК РАН — СПбГУ, 2007.198 с. ISBN 978-5-98683-068-1]
#[http://kronk.spb.ru/library/livshiz-va-1980.htm В.А. Лившиц. О происхождении древнетюркской рунической письменности.//Археологические исследования древнего и средневекового Казахстана. Алма-Ата: 1980. С. 3-13.]
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext73.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение VII. Повествование о доме хойху (Уйгуры). Дополнительные прибавления о гаогюйских поколениях. I. Хакяньсы. Хагас, XI. Дубо XII, Гулигань (Извлечено из Истории династии Тхан)]
#[http://kronk.spb.ru/library/evtuhova-la-1952.htm#6 Л.А. Евтюхова. Каменные изваяния Южной Сибири и Монголии. Вопрос о назначении изваяний.// МИА № 24. Материалы и исследования по археологии Сибири. Т. 1. М.: 1952. С. 72-120.]

[[Аңгылал:Тываның төөгүзү]]
[[Аңгылал:Төөгү]]
[[Аңгылал:Түрктер]]
