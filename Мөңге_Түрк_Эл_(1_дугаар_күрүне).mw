'''Mөңге Эл''' — түрк аймактың күрүнези.

== Ады ==
Түрктер күрүнезин тускай сөс-биле адавайн чораан.<br />
Амгы үениң төөгү номнарында "Mөңге Түрк Эл" - деп сөстер бар. Ол болза амгы үенде төөгү эртеминде ажыглаттынып турар сөс катыжыышкыны дыр.<br />
Күл тегинниң бижиинде мынча дээн:<br />
Ол йергерӱ барсар Тӱрк бодун ӧлтечи сен. Ӧтӱкен йир олуруп арқыш тиркиш ысар нең буңуғ йоқ Ӧтӱкен йыш олурсар беңӱ ил тута олуртачы сен.<br />
Ол черже баар болзуңза Түрк чон өлүр сен. Өдүген черинге олуруп (албан төлээн кош хүлээп) аргыжып ыдып (тургаш) муңгарал чок. Өдүген аргазынга олурзуңза '''моңге эл''' тудуп олурар сен<ref>Арын 136. / И. В. Кормушин. Древние тюркские языки. Учебное пособие для студентов вузов. Абакан: Издательство Хакаского государственного университета им. Н.Ф. Катанова, 2004. — 336 с. ISBN: 5-7810-0279-0</ref>.

== Үези ==
Күрүнениң тергиин күштүг турган үелери болза 552-630 чылдар дыр.

== Эл төөгүзү ==
535 — 745 чылдар дургузунда түрктер 21 хаанныг турган<ref>Түрк элдиң төөгүзүн кыдаттар бижээн ынчангаш түрк хаанарның аттары арай хөктүг дыңналыр. Бо таварылгада эрги кыдат дылдан реконструкцияны кылыр болза эки.</ref>.
Шад Түмен.
535 чылда Барыын Вэй күрүнеден элчи келген. Түрк ордуда улус: "Биске улуг күрүнүң элчини келген эливис удавас тергиидээр дир деп ынча дижип турган. Келир 536 чылда Түмен бодунуң улузун барыын Вэй күрүнеже чортупкаш кыдаттар-биле харылзаа тудуп алган. Ол-ла чылдарда телес аймактың улузу жужуанарже дайылдажыр дээр бар чыткан. Түмен шерии-биле тулус аймактың улузунче халдааш оларны чагырып тиилеп алган. Ынчалдыр телес аймактың улузу түрк хаанга чагырты берген. Телес аймаа түртерге чагырты бээрге Түменниң ара-албатызы көвүдей берген. Ам кээп жужан хааның уруун күдээлеп алыр дээш ынаар кижи чортупкан. Жужанарны ол үеде Анахуань деп кижи башкарып турган. Анахуань хорадааш бодунуң элчизин мындыг харыы-биле чортупкан сен мээң дарганым шээй сен, канчап ындыг чүве меңээ чугаалар кижи сен дээн. Түмен хорадааш жужан хааның элчизин өлүрүп каан. Соонда ол Вэй Төрениң хаанынче кудалап кижи чортупкан. 551 чылдың 6 айында Вэй күрүнениң хааны Чан-лэ дээр уруун кудалап берген. Жужанар-биле дайын кылыры аажок берге боорга Түмен кажар арга ажыглаан. Кыжын 552 чылда бир айда Түмен аг-шериин чыып алгаш жужаннарже хенертен халдаан. Анахуань бодунуң амы-тыныга четкен, ооң оглу Яньлочен кыдаттарның Цин күрүнезинче дезипкен.Түмен жужанарны тарады сывырыпкаш бодунга ''Ил хаан'', кадайынга ''Кадын'' деп ат берген. 533 чылда Түмен кызыл дустай берген. 

Хаан дүжүлгезинге ооң Коло деп оглу саадапкан. Албаты чон хаан оглун Изиг хаан деп адап алган. Изиг хаан улаштыр жужунар-биле чаалашкан соонда үр-даа болбаанда ооң тыны база үзүлген. 

Дараазында Изиг хааның дыңмазы Кигинь деп кижи хаан апарган. Ол кижини улус Мухан хаан дижир турган. Мухан хааның арны калбак, карактары шил ышкаш, ооң сонуургаар билир чүвези-ле дайын-дайын. Мухан хаан угааныг, аажы-чаңы берге кижи турган. Түрктер жужунар-биле дыка үр чаалашкан, оларны чүгле Мухан хаан тиилээн. Жужанарның сөөлгү хааны Дыншуцзы деп кижи болур, ол кижи арткан улузу-биле Барыын Вэй күрүнезинче дезе берген. Мухан хаан соңгу чүкте кыргыстарны томаарарткан, чөөн чүкте Кидань деп аймактың улузун тарады сывырыпкан. Түрк Эл кончуг улус девискээрже шөйлү берген. Чөөн чүгүнде Сарыг далай, соңгуу чүгүнде Байкал, мурнуу чүгүнде Улуг хана, барыын талада Ортаакы Азия турган. Мухан хааның эл-күрүзү күштели бээрге. Ол Барыын Вэй күрүнениң хаанындан: "Чуртуңда менден чаштып турар жужанарны хүлүп тудуп алгаш менче чортувут" деп негээн. Кыдаттар Дыншуцзы деп кижини ара-албатызы биле кады туткаш, хүлүп алгаш шупту муң хире кижини түрктерже чортупкан. Түрктер жужаннарны Улуг хана бертинге уткуп тудуп алгаш дөгерезин чок кылдыр өлүрүп каапкан.

Барыын талада түрктерниң ханныг өштүг дайызыннары Апар дээр чон турган. Апар аймаа Алдай дагларынга түрктерниң барыын талада кожалары турган. Түрктер апарлар-биле ырма-сынчыг чаалашкан. Апарлар түрктерге алыспас дээш хүн бадар чүкче тулчуп аткаарлап чоруп-ла орган улус. Апар чоннуң маадырлары-биле Мухан хааның дыңмазы, Истеми чаалажып чораан. Апарлар Волга хемни кеже бергеш чүгле ынчан түрктерден адырлып алган. Истеми ыңай оларны сүрбээн, ол болза: "Апарлар ындыг ырак оранче чоруй баргаш боттары-ла аңаа түреп, өлгүп чиде бээр ыйнаан" дээн. Истеминиң шериглери Ортаакы Азияга чеде берген. 

Ортаакы Азияда эң баштай садыгжы улустуң аян-чорук кылган оруктарын Эфталит күрүнези хайгаарап турган, согдак чоннуң садыгжылары эфталиттерниң албатызы турган. Ол үеде Персия биле Эфталит күрүне аразында харылзаа эптиг-чөптүг турбаан. 
Түрктер ону эскергеш Персияның хааны-биле эфталиттерже халдаар кылдыр дугуржуп алган. Дараазында чылдарада улуг дайын соонда Персия-биле Түрк Эл Эфталитерни тиилээш ооң чер чуртун эжелеп алган. Согдак чоннуң садыгжылары 
Истеминиң албатызы апарган.

Барыын чүктен кээп чораан садыгжы улустуң оруктарын хайгаарары түрктерге кончуг орулгалаыг болган. Ол оруктарны төөгү номнарында "Улуг торгу оруу" дээр. "Улуг торгу оруун" хайгаараан күрүне хамык аян-чорук кылган садыгжылардан үндүрүг ап турган. Барыын чүктен ол үелерде колдуунда согдак чоннуң садыгжылары аян-чорук кылып турган. 

== Эл тугу ==
Түрк аймактың тугу мындыг: узун чыда, чыда бажында бөрү бажы кедирип каан.

== Дайын херээ ==
Түрк хаан хамык кожа төрелдешкек аймактың улузундан маадырларны чыггаш чааже аъттаныптар турган. Ооң шерии кожа чоннарның чүрээн сүрээдедиптер шериглиг турган. Чогум түрк аймактың бодунуң шерии хөй эвес турган. 
Хаан кижиниң чанынга Бөрү деп аттыг шериг кезээ үргүлчү турган. Ол үеде маадыр кижи куяк хептиг, аъдын база куяк-биле шып алыр турган. Түрктер чыда дайынын кончуг ажыглаар чораан.

== Түрк элдиң бай шыдалы (экономика) ==
=== Төлис (Чөөн) тала ===
Түрктерниң күрүнези чаартынып күштелип турган үелеринде Кыдат улуг чаңгыс күрүне турбаан. Кыдаттың соңгу талазынга ийи күрүне турган. Ол күрүнениң хаанары: "бисче түрктер халдай бербезин" дээш түрк хааның ордузунче белек кылдыр чылдың-на торгу, тараа аймаан чортуп турган. Түрктеринң Тобо дээр хааны мыынча дээр турган: "Мурнуу чүкте ийи оол дыңнаңгыр боор-ла болза, бистер ядаргай чурталга көрбес бис". Ол хааның чугаалап турганы "мурнуу чүкте ийи оол" дээрге ийи кыдат күрүне дир - Соңгу Чжоу биле Соңгу Ци. Оларны Тобо хаан шак ынчалдыр ойзу адап турган дыр.
=== Тардуш (Барыын) тала ===
"Улуг торгу оруунга" чорук кылган садыгжылардан үндүрүг алгаш түрктер кончуг байып турган. Истеминиң үезинде Барыын-Тянь-Шаньда демир уургайлары турган.  Ол демир уургайлардан кастынган даштарны (руда) алгаш белен эзилдирип кааш куткан демирлерни түрктер кожа чоннарга түрктер садып турган.

== Хаанар допчузу ==
{| class="wikitable"
|-
! Ады !! Хаан ады !! Кыдат дылда ады
|-
| Түмен || Ил хаан || Или-хан Тумынь
|-
| Коло || Изиг хаан || Исиги-хан
|-
| Кигинь || Мухан хаан || Муюй-хан
|-
|  || || Тобо хан
|-
|  ||  || Шаболио-хан Нйету
|-
|  ||  || Шеху-хан Чулохэу
|-
|  ||  || Дулань-хан Юнюйлюй
|-
|  ||  || Шаболио-хан Нйету
|-
|  ||  || Бугя-хан Дату
|-
|  ||  || Шиби-хан Дуги
|-
|  ||  || Чуло-хан
|-
|  ||  || Хйели-хан Дуби
|-
|  ||  || Тули-хан
|-
|  ||  || Чеби-хан
|}

Истеми багадур ябгу. Хаанар допчузунга онза Истемини айтып калза эки. Истеми хаан турбаан, ол Оң таланың бүрүн эргелиг бээзи турган. Барыын чүкте даштыкы чуртар-биле истеми боду харылзаа тудуп турган, боду дайылдажып турган.

== База көр ==
[[Мөңге Түрк Эл (2 дугаар күрүне)|Мөңге Түрк Эл (2 дугаар күрүне)]]

== Тайылбыр кезек ==
<references />

== Үндезини ==
# [http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext61.htm Бичурин Н. Я. (ИАКИНФ) Собрание сведений о народах, обитавших в Средней Азии в древние времена. Часть первая. Отделение VI. ТУГЮ. (Таншу, гл. 215а и 215б; Чжоушу, гл. 50; Суйшу, гл. 84)]
# [http://krotov.info/acts/05/marsel/ist_viz_06.htm Византийские историки. Дексипп, Эвнапий, Олимпиодор, Малх, Пётр Патриций, Менандр, Кандид, Ноннос и Феофан Византиец. Переведённые с греческого Спиридонисом Дестунисом. Примечания Гавриила Дестуниса иждивением Духовного Ведомства. СанктПетербург в типиграфии Леонида Демиса. 1860]

[[Аңгылал:Тываның төөгүзү]]
[[Аңгылал:Төөгү]]
