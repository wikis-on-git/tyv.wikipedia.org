'''Mөңге Эл''' — түрк аймактың күрүнези.

== Ады ==
Түрктер күрүнезин тускай сөс-биле адавайн чораан.<br />
Амгы үениң төөгү номнарында "Mөңге Түрк Эл" - деп сөстер бар. Ол болза амгы үеде төөгү эртеминде ажыглаттынып турар тускай сөс катыжыышкыны дыр.<br />
Күл тегиниң бижиинде мынча дээн:
* Ол йергерӱ барсар Тӱрк бодун ӧлтечи сен. Ӧтӱкен йир олуруп арқыш тиркиш ысар нең буңуғ йоқ Ӧтӱкен йыш олурсар беңӱ ил тута олуртачы сен.<br />
* Ол черже баар болзуңза Түрк чон өлүр сен. Өдүген черинге олуруп (албан төлээн кош хүлээп) аргыжып ыдып (тургаш) муңгарал чок. Өдүген аргазынга олурзуңза '''мөңге эл''' тудуп олурар сен<ref>Арын 136. / И. В. Кормушин. Древние тюркские языки. Учебное пособие для студентов вузов. Абакан: Издательство Хакаского государственного университета им. Н.Ф. Катанова, 2004. — 336 с. ISBN: 5-7810-0279-0</ref>.

== Үези ==
Күрүнениң тергиин күштүг турган үелери болза 552-630 чылдар дыр.

535—745 чылдар дургузунда түрктер 21 хаанныг турган<ref>Түрк элдиң төөгүзүн кыдаттар бижээн ынчангаш түрк хаанарның аттары арай хөктүг дыңналыр. Бо таварылгада эрги кыдат дылдан реконструкцияны кылыр болза эки.</ref>.
== Эл төөгүзү ==
Түрктерниң ёзу-чаңчылы-биле акызын соңнай дуңмазы хаан болур ужурлуг, адазын соңнай оглу хаан болбас ужурлуг.<br />
'''Шад Бумын.'''<br />
535 чылда Барыын Вэй күрүнеден элчи келген. Түрк ордуда улус: "Биске улуг күрүнүң элчини келген эливис удавас тергиидээр дир деп ынча дижип турган". Келир 536 чылда Бумын бодунуң улузун барыын Вэй күрүнеже чортупкаш кыдаттар-биле харылзаа тудуп алган. Ол-ла чылдарда телес аймактың улузу жужанарже дайылдажыр дээр бар чыткан. Бумын шерии-биле тулус аймактың улузунче халдааш оларны чагырып тиилеп алган. Ынчалдыр телес аймактың улузу түрк хаанга чагырты берген. Телес аймаа түртерге чагырты бээрге Бумының ара-албатызы көвүдей берген. Ам кээп Бумын жужан хааның уруун айтырып алыр дээш олче кижи чортупкан. Жужанарны ол үеде Анахуань деп кижи башкарып турган. Анахуань хорадааш бодунуң элчизин мындыг харыы-биле чортупкан: "сен мээң дарганым шээй сен, канчап ындыг чүве меңээ чугаалар кижи сен" дээн. Бумын хорадааш жужан хааның элчизин өлүрүп каан. Соонда ол Вэй төрениң хаанынче кудалап кижи чортупкан. 551 чылдың 6 дугаар айында Вэй күрүнениң хааны Чан-лэ деп уруун Бумынга өглеп берген. Жужанар-биле дайын кылыры аажок берге боорга Бумын кажар арга ажыглаан. Кыжын 552 чылда бир айда ол аг-шериин чыып алгаш жужанарже хенертен халдаан. Жужанар аштырган, Анахуань бодунуң амы-тыныга четкен, ооң оглу Яньлочен кыдаттарның Ци күрүнезинче дезипкен. Арткан жужанар Анахуаньның акызы болур Дыншуцзы дээр кижини хаан ширээзинге олуртуп алган. Түрктерниң жужанар-биле дайыны ам-даа соскаваан. Чогум Бумын жужанарны тарады сывырыпкаш бодун ''Ил хаан'' деп ат-биле адап алган, кадайынга ол ''Кадын'' деп ат берген. 533 чылда Бумын кызыл дустай берген. 

Хаан дүжүлгезинге ооң Кара деп оглу саадапкан. Албаты чон хаан оглун Изиг хаан деп адап алган. Изиг хаан улаштыр жужанар-биле чаалашкан, соонда үр-даа болбаанда ооң тыны база үзүлген. 

Дараазында Изиг хааның дыңмазы Мухан дээр кижи хаан апарган. Мухан хааның арны калбак, карактары шил ышкаш, ооң сонуургаар билир чүвези-ле дайын-дайын. Мухан угааныг, аажы-чаңы берге кижи турган. Түрктер жужанар-биле дыка үр чаалашкан, оларны чүгле 555 чылда Мухан хаан тиилеп шыдаан. Жужанарның сөөлгү хааны Дыншуцзы деп кижи болур, ол кижи арткан улузу-биле Барыын Вэй күрүнезинче дезе берген. Мухан хаан соңгу чүкте кыргыстарны томаарарткан, чөөн чүкте Кидань деп аймактың улузун тарады сывырыпкан, барыын чүкте түрктер эфталиттерни тиилээн. ''Түрк Эл'' кончуг улус девискээрже шөйлү берген: ооң чөөн чүгүнде Сарыг далай, соңгу чүгүнде Байкал, мурнуу чүгүнде Улуг хана, барыын талада Ортаакы Азия турган. Мухан хааның эл-күрүзү күштели бээрге ол Барыын Вэй күрүнениң хаанындан: "Чуртуңда менден чаштып турар жужанарны тудуп алгаш менче чортувут" деп негээн. Кыдаттар Дыншуцзы деп кижини ара-албатызы биле кады туткаш, шупту муң хире кижини түрктерже чортупкан. Хүлүткен жужанар Чанъань хоорайдан үнүп кээрге оларны түрктер уткуп алгаш дөгерезин чок кылдыр шаажылап каапкан.
<br />
'''Истеми'''<br />
Барыын талада түрктерниң ханныг өштүг дайызыннары Апар дээр чон турган. Апар аймаа Алдай дагларынга түрктерниң барыын талада кожалары турган. Түрктер апарлар-биле ырма-сынчыг чаалашкан. Апарлар түрктерге алыспас дээш хүн бадар чүкче тулчуп аткаарлап чоруп-ла орган улус. Апар чоннуң маадырлары-биле Мухан хааның дыңмазы, Истеми чаалажып чораан. Апарлар Волга хемни кеже бергеш чүгле ынчан түрктерден адырлып алган. Истеми ыңай оларны сүрбээн, ол болза: "Апарлар ындыг ырак оранче чоруй баргаш боттары-ла аңаа түреп, өлгүп чиде бээр ыйнаан" дээн. Истеминиң шериглери Ортаакы Азияга чеде берген. 

Ортаакы Азияда эң баштай садыгжы улустуң аян-чорук кылган оруктарын Эфталит күрүнези хайгаарап турган, согдак чоннуң садыгжылары эфталиттерниң албатызы турган. Ол үеде Персия биле Эфталит күрүне аразында харылзаа эптиг-чөптүг турбаан. 
Түрктер ону эскергеш Персияның хааны-биле эфталиттерже халдаар кылдыр дугуржуп алган. Дараазында чылдарада улуг дайын соонда Персия-биле Түрк Эл Эфталитерни тиилээш ооң чер чуртун эжелеп алган. Согдак чоннуң садыгжылары 
Истеминиң албатызы апарган.

Барыын чүктен кээп чораан садыгжы улустуң оруктарын хайгаарары түрктерге кончуг орулгалаыг болган. Ол оруктарны төөгү номнарында "Улуг торгу оруу" дээр. "Улуг торгу оруун" хайгаараан күрүне хамык аян-чорук кылган садыгжылардан үндүрүг ап турган. Барыын чүктен ол үелерде колдуунда согдак чоннуң садыгжылары аян-чорук кылып турган.

== Эл тугу ==
Түрк аймактың тугу мындыг: узун чыда, чыда бажында алдын бөрү бажы кедирип каан.

== Дайын херээ ==
Түрк хаан хамык кожа төрелдешкек аймактың улузундан маадырларны чыггаш чааже аъттаныптар турган. Ооң шерии кожа чоннарның чүрээн сүрээдедиптер шериглиг турган. Чогум түрк аймактың бодунуң шерии хөй эвес турган. 
Хаан кижиниң чанынга Бөрү деп аттыг шериг кезээ үргүлчү турган. Ол үеде маадыр кижи куяк хептиг, аъдын база куяк-биле шып алыр турган. Түрктер чыда дайынын кончуг ажыглаар чораан.

== Түрк элдиң бай шыдалы (экономика) ==
=== Төлис (Чөөн) тала ===
Түрктерниң күрүнези чаартынып күштелип турган үелеринде Кыдат улуг чаңгыс күрүне турбаан. Кыдаттың соңгу талазынга ийи күрүне турган. Ол күрүнениң хаанары: "бисче түрктер халдай бербезин" дээш түрк хааның ордузунче белек кылдыр чылдың-на торгу, тараа аймаан чортуп турган. Түрктеринң Тобо дээр хааны мынча дээр турган: "Мурнуу чүкте ийи оол дыңнаңгыр боор-ла болза, бистер ядаргай чурталга көрбес бис". Ол хааның чугаалап турганы "мурнуу чүкте ийи оол" дээрге ийи кыдат күрүне дир - Соңгу Чжоу биле Соңгу Ци. Оларны Тобо хаан шак ынчалдыр ойзу адап турган дыр.

=== Тардуш (Барыын) тала ===
"Улуг торгу оруунга" чорук кылган садыгжылардан үндүрүг алгаш түрктер кончуг байып турган. Истеминиң үезинде Барыын-Тянь-Шаньда демир уургайлары турган.  Ол демир уургайлардан кастынган даштарны (руда) алгаш эзилдиргеш белен куткан демирлерни түрктер кожа чоннарга садып турган.

== Хаанар допчузу ==
{| class="wikitable" style="text-align:center"
|-
! rowspan="2" | Бугут бижии<br />(согдак дыл) !! rowspan="2" | Күл тегиниң бижии<br />(Эрги түрк дыл) !! colspan="3" | Кыдат дылдан эде номчааны
|-
! Н. Я. Бичуриниң транскрипциязы
! Б. Карлгрениң эде номчааны
! С. Е Яхонтовтуң эде номчааны
|-
| Бумын каган<br />βmyn γ’γ’n || Бумын қаған || Тумынь;<br />хаан ады: Или кэхань<br />(база Аи-кэхань, И-кэ-хань)  || t’huo mən || tumyn
|-
| Улуу боорга Мухан хааның<br />акызынга хаан атты берген<br />...nwy γwy-štr ‘HY mwγ’n γ’γ’n pr’yt ||  || Коло; хаан ады Исиги кэхань || k’huâ lâ || qara?<br />xvara?
|-
| Мухан (Муган) каган<br />mwγ’η γ’γ’n ||  || Кигинь (Сыгинь), Яньду;<br />хаан ады: Мухань (Мугань) кэхань || muk γân<br />muk kân || muyan<br />muqan
|-
| Таспар каган<br />t’sp’r γ’γ’n || || Тобо кэхань || t’hâ puât || tapar
|-
| Нивар каган<br />nw’’r γ’γ’n ||  || Нйету, Шэту;<br />Таспар хаан дириг дурунда Эрфу кэхань<br />(Биче хаан) деп аттыг турган;<br />хаан ады: Шаболио кэхань || ńźie b’iuk<br />ńźie b’uât || ñebuk (ñevuk)<br />ñebar (ñevar) 
|-
|  ||  || Шеху-хан Чулохэу || || 
|-
|  ||  || Дулань-хан Юнюйлюй || || 
|-
|  ||  || Шаболио-хан Нйету || || 
|-
|  ||  || Бугя-хан Дату || || 
|-
|  ||  || Шиби-хан Дуги || || 
|-
|  ||  || Чуло-хан || || 
|-
|  ||  || Хйели-хан Дуби || || 
|-
|  ||  || Тули-хан || || 
|-
|  ||  || Чеби-хан || || 
|}

<center>'''Таблицага хамаарыштыр онза тайылбыр.'''</center>
Согдак биле Кыдат дылдар түрк сөстерни шын адап шыдавас. Ылаңгыя кыдат дылдан дамчаан сөстерни албан эде номчуур болза эки.<br />
'''Чижек 1.''' Кыдаттап "кэхань" деп сөстү қаған кылдыр эде номчуур.<br />
'''Чижек 2.''' Түрктерниң 2 дугаар хаанын кыдаттар "Коло" деп бижээн, Колонуң хаан адын "Исиги кэхань" деп бижээн. Шыныда болза ооң түрк ады: Кара; хаан ады: Изиг хаан.<br />
'''Чижек 3.''' Түрктерниң 1 дугаар хааны: кыдаттар ону "Тумынь" деп бижип турган, Тумыньның хаан адын болза олар "Или кэхань" деп бижип турган. Шынында ол кижини "Бумын" дээр, ооң хаан ады "Ил хаан" болур. ''История Сибири''
<ref>Арын 267 биле 270, "История Сибири" Т I. Древняя Сибирь. Глава шестая. Тюрки Сибири в VI-X вв. Первые государства.// С Древнейших времён до наших дней. В пяти томах. Издательство "Наука". Ленинградское отделение. Ленинград, 1968 год. 456 с.</ref> 
деп номда түрктеринң 1 дугаар хаанын "Тумен" деп бижип каан, тывалаар болза ону "Түмен" дээр. Кыдат дыл шинчилекчизи С. Е. Яхонтов ону "Тумын" (tumyn) деп эде номчуп турар. Япон шинчилекчи - Масао Мори ону "Илиг қаған"
<ref>2001 чылда үнген "История Тувы" деп номда Бумынның хаан адын Масао Маориниң номчулгазы ёзугаар бижээн.</ref> кылдыр номчуп турар.<br />
Чижек 4. Бугут бижиинде Караны айытпаан, анаа "Мухан хааның акызы" деп бижээн.

'''Истеми'''. Хаанар допчузунга Истемини онза айтып калза эки. Истеми хаан турбаан, ол Оң таланың бүрүн эргелиг бээзи турган. Барыын чүкте даштыкы чуртар-биле Истеми боду харылзаа тудуп турган, боду дайылдажып турган.

== База көр ==
[[Мөңге Түрк Эл (2 дугаар күрүне)|Мөңге Түрк Эл (2 дугаар күрүне)]]

== Тайылбыр кезек ==
<references />

== Үндезини ==
# [http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext61.htm Бичурин Н. Я. (ИАКИНФ) Собрание сведений о народах, обитавших в Средней Азии в древние времена. Часть первая. Отделение VI. ТУГЮ. (Таншу, гл. 215а и 215б; Чжоушу, гл. 50; Суйшу, гл. 84)]
# [http://krotov.info/acts/05/marsel/ist_viz_06.htm Византийские историки. Дексипп, Эвнапий, Олимпиодор, Малх, Пётр Патриций, Менандр, Кандид, Ноннос и Феофан Византиец. Переведённые с греческого Спиридонисом Дестунисом. Примечания Гавриила Дестуниса иждивением Духовного Ведомства. СанктПетербург в типиграфии Леонида Демиса. 1860]
# [http://www.synologia.ru/a/%D0%9F%D0%BE%D1%80%D1%8F%D0%B4%D0%BE%D0%BA%20%D0%BF%D1%80%D0%B5%D1%81%D1%82%D0%BE%D0%BB%D0%BE%D0%BD%D0%B0%D1%81%D0%BB%D0%B5%D0%B4%D0%B8%D1%8F Порядок престолонаследия у древних тюрков VI–VIII вв. (по китайским источникам). В. В. Тишиниң бижээн чүүлү]
# [http://kronk.spb.ru/library/klashtorny-livshiz-1971.htm С.Г. Кляшторный, В.А. Лившиц. Согдийская надпись из Бугута. // Страны и народы Востока, т. Х. 1971. С. 121-146.]

[[Аңгылал:Тываның төөгүзү]]
[[Аңгылал:Төөгү]]
