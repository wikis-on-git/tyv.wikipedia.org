'''Бээриниң падежи.'''

Бээриниң падежинде турар чүве ады ''-га'' леп кожумактыг. Ооң янзыларының немежир чуруму мындыг:
{| class="wikitable"
|-
! Дөстүң сөөлгү үнү !! Кожумактың янзылары !! Чижектер
|-
| дүлей болза || -ка -ке || хатка эътке
|-
| ажык болгаш аяар болза || -га -ге || тараага кежигге
|}

{| class="wikitable"
|-
! Айтырыглары !! Чижээ
|-
| кымга? кымнарга?<br />чүге? чүлерге?<br />каяа? || малчынга, малчыннарга<br />хемге, хемнерге<br />хемге
|}

Бээриниң падежинде сөстерниң утказы:

1. Кылдыныгның кымче азы чүүже угланганын көргүзер: ''өөреникчиге бээр, авазынга чагыыр, багга улаар''. Бо таварылгада чүве аттары домакка доора немелде бооп кирер-дир.<br />
Чижектер.
* Авазы уруунга мөңгүн билзээн берген.
<poem>
Чалбыышталган чүрек боду
Маны дашка херелденген.
                 (С. Данилов. Маны. Очул. Ю. Күнзегештии.)
</poem>
2. Кылдыныгның чүүже угланганын, чүү кылдыр, чүү болурун көргүзер: ''белекке бээр, чарышка кыйгырар, өртекке бээр''. Ындыг чүве аттары домакка доора немелде бооп кирер.<br />
Чижектер.
* Чечекти эжиңге белекке бээр сен. Суваң кадарчы эжин чарышка кыйгырган.

3. Кылдыныгның болур азы болган черин көргүзер: ''ховуга ажылдаар, школага өөренир, тайгага дыштаныр''. Ындыг чүве аттары домакка туруш байдалы бооп кирер.<br />
Чижектер.<br />
* Кежээки школага ажылдаар болдум. Бо шөлге ыяш тарыыр бис.

4. Үе көргүзер ''эртен, кежээ, шак, ай, чыл, хүн, дъүш'' деп сөстер бээриниң падежинге тургаш чет- деп кылыг сөзү-биле каттышкаш үени көргүзер. Бо таварылгада ол сөстер сан ады-биле кады чоруур: ''беш хонукка (шакка, айга, хүнге) чедер. Олар домакка үе байдалын көргүзүп турар''.<br />
Чижектер.
* Бо ажыл беш хонукка четчир. Бистиң маргылдаавыс кара кежээге четкен.

5. Удур, чедир, дээр деп эдеринчилер-биле база ужураштыр, уткуштур, чоокшуладыр деп наречие сөстер-биле кады бээриниң падежинде чүве аттары кылдыныгның байдалын, туружун илередип турар: ''хатка удур, хемге чедир, хүнге уткуштур, херекке чоокшуладыр''. Мынчан олар домакка байдалдар болур.<br />
Чижектер.
* Парустуг хеме хатка удур эстеп орган. Аткан даңга ужураштыр челзип олур.

6. Бээриниң падежинде чүве ады болдуруушкун залогунда кылыг сөзүнге хамаарышпаан домакка доора немелде бооп чорза-даа, кылдыныгның алыс күүседкичизин (логиктиг субъектизин) илередир: ''аътка тептирер, соокка алзыр, авазынга даарадыр''.<br />
Чижектер.
* Таня авазынга платье даарадып алган. Чаш уруг соока алзыпкан болган.

Бээриниң падежинде чүве аттары-биле кылыг сөзүнден  укталган чүве аттары база кады каттыжыпкан чоруп болур: ''амыдыралга ынакшыл, херекке бердиниишкин, номга хандыкшыл''.

== Үндезини ==
Ш. Ч. Сат, Е. Б. Салзыңмаа. Амгы тыва литературлуг дыл. (Лексика болгаш семасиология, фразеология, фонетика, морфология). [[Тыва]]ның ном үндүрер чери. [[Кызыл]] — 1980.

[[Аңгылал:Дылдар]]
[[Аңгылал:Тыва дыл]]
