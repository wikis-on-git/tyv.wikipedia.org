[[Файл:Устуу-Хурээ 01.JPG|thumb|200px|Үстүү-Хүрээ (чаа хүрээ)]]
[[File:Үстүү-Хүрээ. 2013..JPG|thumb|Үстүү-Хүрээ, 2013 чыл. Эрги хүрээниң ишти. Барыын талазындан тырттырган.]]
'''Цогчен Үстүү-Хүрээ''' — сарыг шажын дуганы, [[Тыва|Тываның]] эң улуг хүрээлериниң бирээзи. Ук хүрээ [[Тыва|Тыва Республиканың]] [[Чөөн-Хемчик кожууну|Чөөн-Хемчик кожууннуң]] [[Чадаана]] хоорайдан мурнуу чүкте 7 км черде Чайлаг-Алаак шынаазында турар. Хүрээ эң баштай 1908 чылда туттунган. А кажан 1930 чылдар үезинде Тывага революция эгелээн соонда хүрээни бузуп каапкан. 

1999 чылдан эгелеп Игорь Дүлүштүң эгелээшкини-биле «[[Үстүү-Хүрээ (фестиваль)|Үстүү-Хүрээ]]» деп дириг хөгжүмнүң фестивалин чылдың-на Чадаана хоорайда эрттирип турар. А 2008 чылдан эгелеп эрги хүрээниң чанынга, чаа хүрээ туттунуп эгелээн. Чаа хүрээниң тудуунга хөгжүмчүлер болгаш хөй-ниити ажык-дузазын көргүскен, оон аңгыда күрүнениң деткимчезин база алган. 2012 чылда чаа хүрээ ажыглалче кирген.

==Төөгүзү==
[[File:Ustu-Hure.jpg|thumb|250px|Үстүү-Хүрээ (1908–1930)]]
Үстүү-Хүрээ 1905-1907 чылдарда Даа кожууннуң Моңгуш Хайдып деп ([[ТАР|ТАР]]-ның үндезилекчизи [[Моңгуш Буян-Бадыргы|Буян-Бадыргының]] адазы) бай-шыырак болгаш салдарлыг ноянның үзел-бодалы-биле туттунган. Хүрээни албан-биле чалаттырган Кунтан Римпоче деп төвүт ламаның төлевилели-биле база кыдат мастерлерниң киржилгези-биле тудуп кылган. Хүрээниң тудуунга Даа кожууннуң чурттакчы чону база киришкен<ref>[http://ustuhure.com/index.php?option=com_content&view=category&layout=blog&id=4&Itemid=11 История храма Устуу-Хурээ]</ref>. 

[[XIII-кү Далай-Лама|XIII-кү Далай-Ламаның]] айтыышкыны-биле алырга, хүрээ тудар черни Богда-Кегээн боду тодарадыр ужурлуг турган. Тус черниң нояннары хүрээни Хемчик хемниң солагай талазында Кызыл-Тайга дааның чанынга тудар деп бодап турганнар. Ынчалза-даа Богда-Кегээн Кызыл-Тайганы эргээн соонда өске черни шилип алган, ол дээрге Бажың-Алаак сумузунуң чоогунда Чайлаг-Алаак шынаазы болган, ынчангаш хүрээни аңаа тудуп кылганнар<ref>[http://ustuhure.com/index.php?option=com_content&view=article&id=218:istoriya-odnogo-khrama&catid=4:2010-02-26-05-41-35&Itemid=11 История одного храма. Республика Тыва г. Чадан.]</ref>.

Үстүү-Хүрээниң тудуу 2 чыл чартык уламчылаан, түңнелинде 1908 чылдан эгелеп ажылдап эгелээн. Лопсаң-Чамзы Камбы лама Үстүү-Хүрээниң бирги болгаш чаңгыс эргелекчизи чораан. 1914 чыл Тываның бурунгаар амыдыралынга эң шиитпирлиг чыл болган. Тыва Россияның протекторады апарган. Ол шиитпирни Хайдып ноянның оглу болгаш Үстүү-Хүрээниң кижизидикчизи [[Моңгуш Буян-Бадыргы|Моңгуш Буян-Бадыргы]] кылган. Буян-Бадыргы ооң соонда [[Таңды Урянхай|Таңды-Тываның]] чагырыкчызы апарган. 

1920 чылдарның төнчүзүнде Тывага революция чоруп эгелээн. Шажын-чүдүлгениң улустарын, хамнарны, нояннарны дээш хөй-хөй кижилерни «чоннуң дайзыннары» дээш узуткап, хоругдап турган. 1930 чылда Лопсаң Чамзы Камбы хүрээге тудуп хоругдаттыргаш, Кызылче бар чыда Адар-Төш артка боолаттырган. Буян-Бадыргыны база тудуп хоругдааш, 1932 чылда боолап каапкан. Үстүү-Хүрээниң баштыңчыларын хоругдаан соонда, хүрээниң өргээзин база бузуп-үрегдеп каапкан, а аңаа турган ламаларның хөй кезиин база-ла хоругдап каан. Ынчалза-даа хүрээниң ханаларының бузундулары ам-даа хевээр арткан. 

1983 чылда Москваның архитектору Вилля Емельяновна Хаславская Тывага архитектураның тураскаалдарын шинчилеп-тывар дээш кээп чораан, түңнелинде Үстүү-Хүрээниң артып калган ханаларын үнелеп демдеглээн. Үстүү-Хүрээни Тываның чаңгыс арткан кайгамчык тураскаалы деп, ол Россияның Сайыдынга илеткел бижээн. 1984 чылда Үстүү-Хүрээни Тываның архитектуразының тураскаалы деп демдеглээш, күрүне камгалалынче киирген<ref>[http://kulturnoe-nasledie.ru/monuments.php?id=1700064000 ЧАДАНСКИЙ ВЕРХНИЙ ХУРЭЭ – ОБЪЕКТЫ КУЛЬТУРНОГО НАСЛЕДИЯ]</ref>.

Бузулган Үстүү-Хүрээниң төлевилели болгаш шыйыглары турган-даа болза, хүрээни тудар күзелдиг улустуң чогу-биле, Үстүү-Хүрээ үрегдеттирген хевээр чыткан. Ынчалза-даа, 1990 чылдар үезинде [[Сарыг шажын Тывада|Тывага сарыг шажынны]] катап тургузуп эгелээни–биле, хүрээ шору кичээнгейни алган. 1992 чылдың сентябрьда Тывага [[XIV-кү Далай-Лама]] аалдап чорааш, Үстүү-Хүрээни база көрген. Далай-Лама ол ынчан: ''«Бо хүрээниң чулазы ам-даа өшпээн-тир»'' деп, сөстерни чугаалаан.

==Фестиваль==
:'''''Кол чүүл:'' [[Үстүү-Хүрээ (фестиваль)]]'''

1999 чылдан тура хөгжүмчү [[Игорь Дүлүш|Игорь Дүлүштүң]] эгелэшкини-биле дириг хөгжүмнүң болгаш сүзүглелдиң фестивалын чылдың-на эрттирип эгелээн. Фестивальды эрги Үстүү-Хүрээниң бузундуларын катап тургузар деп бодал-биле эгелээн. Фестивальды күрүнеге хамаарышпас (независимый) кылдыр эрттирип турган, ындыг-даа бол, амгы үеде Тываның Чазааның даргазы [[Шолбан Кара-оол|Ш. В. Кара-оол]] 2000 чылдан тура бодунуң амы-хууда үлүүн киирип турган, ынчангаш фестивальды 2008 чылдан эгелеп күрүне деткимчези-биле эрттирип эгелээн. 2008 чылда ынчангы онза байдалдар яамызының сайыды [[Сергей Шойгу|С.К. Шойгу]] хүрээ тудуун эгелээринге деткимчезин көргүскен.

Фестиваль эң баштай 1999 чылдың май 24-27 хүннеринде республика чергелиг эрткен. 2000 чылда Россия чергелиг эрткен, а 2001 чылдан эгелеп бүгү делегей чергелиг эрттирип эгелээн. Фестиваль 1999 чылдан 2013 чылга чедир 15 чыл эртип келген. Чылдан-чылче аалчыларның болгаш хөгжүмчүлерниң саны көвүдеп турар. Үстүү-Хүрээ турган черниң девискээринге субурганны, чаа хүрээни база өске-даа чүүлдерни фестивальдың киржикчилери, чогаадыкчы ниитилел дем каттыжылгазы-биле тудуп кылганнар<ref>[http://ustuhure.com/index.php?option=com_content&view=article&id=354:l-r-15-&catid=19:news&Itemid=39 «Устуу-Хурээ» - 15 лет. Все только начинается! (пресс-релиз)]</ref>.  

== Шөлүг ==
* [http://ustuhure.com/ Үстүү-Хүрээ фестивалының сайтызы]

==Дөс==
<references/>

[[Аңгылал:!Main category]]
[[Аңгылал:Шажын]]
[[Аңгылал:Тыва]]
