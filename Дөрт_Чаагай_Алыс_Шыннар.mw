[[File:Шакьямуни Будда Бурган Башкы.jpg|thumb|Шакьямуни Будда Бурган Башкы]]

<center>[[File:Dharma Wheel.gif|30px]]  '''Дөрт Чаагай Алыс Шын'''  [[File:Dharma Wheel.gif|30px]]</center>

:[[Будда Шакьямуни|Ыдыктыг бурган]] мынча дээн: " Бо – Алыс Шын ''човулаңнар-дыр'', бо – Алыс Шын ''оруктар-дыр''. Човулаңнарны – билип алыр, оларның үнүп турар үндезиннерин – чайладыр, човулаңнарның белдирлерин – тудуштурар, (хосталгаже) оруктарны эртер херек. Човулаңнарны билип алыр херек – ынчан билип алыр ужурлуг човулаңнар артпас. Човулаңнарның үнүп турар үндезиннерин чайладыр херек – ынчан чайладыр ужурлуг үндезиннер турбас. Човулаңнарның белдирлерин тудуштурар херек – ынчан тудуштурарын боттандырар ужурлуг белдирлер турбас. Оруктарны эртер херек – ынчан эртер ужурлуг оруктар артпас".

: Оларның алыс бүдүжүн, эргежок чугула үүлгедиглерин база оларның түңнелдери-биле катай алыр болза, '''Дөрт чаагай Алыс Шын''' мындыг болур-дур. Оларны тайылбырлаарда, бис колдуунда Богданың философчу угланыышкыннарының дээдизи болур Прасангика-Мадхьямика хевириниң тодарадылга тайылбырларын барымдаалаар апаар-дыр бис.

:# Алыс Шын човулаңнар – ол дээрге ''хайлыг караңгы үүлгедиглерден'' болгаш ''бужар-бачыттан'' истелип үнгеш, ''амыдыралдың эргилдези'' деп билиишкинге бактаап кирер болуушкуннар-дыр.
:# Алыс Шын үндезиннер – ол дээрге Алыс Шын човулаңнарны болдуруп турар чылдагааннар-дыр.
:# Алыс Шын белдирлер – ол дээрге човулаңнарның болгаш Алыс Шын үндезиннериниң узуткаттынар болгаш чиде бээр байдалы-дыр.
:# Алыс Шын оруктар – ол дээрге Алыс Шын белдирлерни чедип алырының онзагай аргалары-дыр.

[[File:Gandharan - Seated Buddha in the Attitude of Preaching - Walters 25123.jpg|thumb|Будда башкы ордузунда олуруп алгаш Дөрт Чаагай Алыс Шыннар дугайында өөредиин чедирип турары]]

: Ынчангаш Алыс Шын човулаңнар болза Алыс Шын үндезиннерден тыптыр, үндезиннер херек кырында човулаңнарның мурнунда-ла тыптып келир. Ол ышкаш, Алыс Шын белдирлер болза Алыс Шын оруктарны эртериниң аргазы-биле тутчуп боттанып турарлар; ынчангаш херек кырында оруктар болза, белдирлерниң мурнунда чоруп турарлар. Ынчалза-даа Ыдыктыг бурган Дөрт чаагай Алыс Шынга өөредирде, ол чурумну дедир кылдыр эскерткен, ол чорук онза чугула. Чүге дизе човулаңны баштай кижи билип алыр болгай, ооң соонда ооң чылдагааннарын шинчилээр; ынчангаш Богда човулаңнарның үндезиннерин човулаңнарның боттарын тодараткан соонда тайылбырлаан. Човулаңнарны узуткаар аргага бүзүрей бергенде, оларны чок кылыр күзел база тыптып кээр. Моон-на (белдирлерже) оруктарны эртер күзел бар апаар; ынчангаш Богда бурган Алыс Шын белдирлерни тодараткан соонда Алыс Шын оруктарны тайылбырлаан.


== Дөзү ==
# " '''К.К.Кудажы, Ю.Ш.Күнзегеш'''. ''Улуг-Хем: Тыва чогаалчыларның сеткүүлү 5-6. Владимир Кара-Сал "14-кү Далай-Лама Тывада"''. 1993чыл."


[[Аңгылал:!Main category|Д]]
[[Аңгылал:Сарыг шажын|Д]]
[[Аңгылал:Чүдүлге|Д]]
