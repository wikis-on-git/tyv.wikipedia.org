[[File:Kongar-ol Ondar.jpg|thumb|200px|Коңгар-оол Ондар]]
[[File:Ондар Коңгар-оол Борис-оглунуң дүрзүлери.JPG|thumb|Коңгар-оолдуң дүрзүлери. "Хүреш" стадионунга Ондар Коңгар-оолга тураскааткан хүреш мөөрейинге шаңнал кылдыр белеткээн. 10.08.2014ч.]]

'''Коңгар-оол Борисович Ондар''' ''(март 29, 1962 – июль 25, 2013)'' — бүгүдеге чарлыг тыва хөөмейжи база хөгжүмчү, Россия Федерациязының алдарлыг артизи, Тыва Республиканың Улустуң хөөмейжизи, Тыва Республиканың өөредилгезиниң алдарлыг ажылдакчызы, «Шылгараңгай ажыл-иш дээш» медальдың эдилекчизи, Тыва Республиканың Күрүне шаңналының лауреады, «[[Тыва (бөлүк)|Тыва]]» ансамблиниң баштайгы кежигүннериниң бирээзи. «[[Алаш (бөлүк) |Алаш]]» хөгжүмчү бөлүктүң база Тыва Үндезин Культура төвүнүң үндезилекчизи база удуртукчузу чораан. Тыва Республиканың Дээди Хуралының депутады чораан. «Дембилдей» деп делегей чергелиг фестивальдың эвилелдекчизи чораан. Игорь Көшкендей, Бады-Доржу Ондар, Евгений Сарыглар база өске-даа хөөмейжилерниң башкызы.

==Намдары==
К. Ондар 1962 чылдың март 29-та (чамдык барымдааларда декабрь 4-те) [[Тыва АССР]]-ниң [[Чөөн-Хемчик]] кожууннуң Иймеге төрүттүнген. Ооң авазы — Серенмаа Ондар, а адазының ады билдинмес. Борис-оглу деп адазының адын ол ЗАГС-ка төрүттүнгениниң дугайында айыткан бижиктен алган. Херек кырында, ооң ёзулуг адазын Сайын-оол дээр турган деп турар. Ынчалза-даа, ол барымдаа ам-даа тывызык болуп артпышаан хевээр. Төрүмелинден ады Коңгар-оол эвес, а Кагар-оол турган деп база турар. Коңгар-оол кылдыр 10-гу класска өөренип тургаш өскертип алган.  

К. Ондар төрээн суурунга, авазының ада-иези, Балчыт Ондар кырган-авазы биле Докпак Моңгуш кырган-ачазы сугга өскен. Ол 1969 чылда Ийме школазынче өөренип кирген. Бирги башкызы Лидия Борисовна Санчат (Титов Санчат ыраажының авазы) турган. Оон улаштыр, ол өөредилгезин [[Чадаана]] школазынга дооскан. 

Школаны доосканының соонда, 1982 чылда Камчаткаже, далай-кызыгаар шериинге, хүлээлгезин эрттирип чорупкан. Шеригге ол ооргазынга аар кемдээшкин алгаш, хуусаа четпейн чыткаш чанып келген. Шериглээриниң мурнунда, «хөй-ниити черинге дүржок чүүл кылганы дээш» шииттирип база турган. Судтуң шиитпири ёзугаар ол 3 чыл шенелдени алгаш, хосталган. Шеригден келгеш, Кызылдың педагогика институдунуң филология факультединге өөренип кирип алган. Аңаа өөрениринче факультедтиң деканы Марина Монгушевна Гаврилова ооң салым-чаяанын деткип, чалап алган.  

К. Ондар 1994 чылдың июнь 16-да Тывага Россияның бирги президентизи Борис Николаевич Ельцин кээп чорда, аңаа бодунуң салым-чаяанын көргүзүп, хөөмей-сыгыдын эш-өөрү-биле катай бараалгаткан. Ооң соонда, Б.Н. Ельцин Коңгар-оол Ондарга «Россияның алдарлыг артизи» атты тыпсырын доктааткан. Ынчаңгаш, Коңгар-оол Борисович 1994 чылдың октябрьда «Россияның алдарлыг артизи» деп атты алган.

==Дөс==
#[http://www.peoples.ru/art/music/national/kongar-ool_ondar/ Конгар-оол Ондар] – peoples.ru
#[http://www.centerasia.ru/issue/2012/36/4372-obuzdavshiy-sudbu.html КОНГАР-ООЛ ОНДАР. ОБУЗДАВШИЙ СУДЬБУ] – centerasia.ru
#[http://www.tuva.asia/news/tuva/5008-dembildey-otkrytie.html  Туве открывается Международный фестиваль исполнителей горлового пения "Дембилдей-2012"]
#[http://www.tuva.asia/news/tuva/6420-kongar-ool.html Тува прощается с Конгар-оолом Ондаром]

==Шөлүглер==
*[http://ondar.com Коңгар-оол Ондар сайтызы]
*[http://tyvacenter.ru/ Тыва Үндезин Культура төвүнүң сайтызы]
*[http://www.imdb.com/name/nm0648547/ Коңгар-оол Ондар IMDb сайтыда]
*[http://www.allmusic.com/artist/p158959 Коңгар-оол Ондар allmusic сайтыда]


{{stub-meta}}

[[Аңгылал:!Main category]]
[[Аңгылал:Тыва]]
[[Аңгылал:Кижи]]
[[Аңгылал:Хөөмейжи]]
[[Аңгылал:Хөгжүм]]
[[Аңгылал:Ыраажы]]
[[Аңгылал:Уран чүүл]]
