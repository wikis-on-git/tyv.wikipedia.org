'''Чап Моңгушевич Чүлдүм''' (октябрь 22, 1939 – июль 1, 1999) — тыва чогаалчы, эртемден, шүгүмчүлекчи. [[Тыва|Тыва Республиканың]] Чогаалчылар эвилелиниң кежигүнү чораан. 

==Намдары==
Ч. Чүлдүм 1939 чылдың октябрь 22-де [[ТАР|Тыва Арат Республиканың]] [[Чөөн-Хемчик кожуун|Чөөн-Хемчик]] кожууннуң Хорум-Даг сумузунуң Кош-Терек деп черге төрүттүнген. Хорум-Дагның, Чадаананың школаларынга өөренгеш, Кызылда күрүнениң башкы институдун дооскан. 

Чыраа-Бажы, Чыргакы, Шеми, Торгалыг школаларынга башкылааш, Хандагайты ортумак школазынга 13 чыл директорлаан. Өвүр кожууннуң өөредлиге килдизин эргелекчилээш, ол-ла райкомнуң база партия обкомунуң агитас-пропаганда килдистеринге ажылдаан. 1992-1996 чылдарда республиканың башкылар билии сайзырадыр институтка кафедра эргелекчилээш, Кызылдың 9 дугаар школазынга улусчу педагогика башкылаан. 

Чогаал ажылынче 1961 чылда кирген. Ооң чогаалдары, критиктиг сайгарылгалары республика солуннарынга, «Улуг-Хем» альманахка парлаттынгылаан. 1984 чылда «Номчукчунуң эскериглери» деп баштайгы ному чырыкче үнген. Дараазында чылдарда «Кырган-авам аптаразы» (1989), «Тевек» (1996), «Шагаам — сүзүглелим» (1999) «Улусчу педагогикага ажыглаар чамдык сөстерниң, ужурларның чижек тайылбырлары» (1999), «Эзеңгилер кыңгыраажы» (1999) деп номнары парлаттынган. 

«Шылгараңгай күш-ажыл дээш. Владимир Ильич Ленинниң төрүттүнгенинден бээр 100 чыл оюн таварыштыр» медаль-биле шаңнаткан. 1999 чылдың июль 1-де мөчээн.

==Дөс==
# «Тываның чогаалчылары / Писатели Тувы» 2000 чылда үнген ном


{{stub-meta}}

[[Аңгылал:!Main category]]
[[Аңгылал:Тыва]]
[[Аңгылал:Кижи]]
[[Аңгылал:Эртемден]]
[[Аңгылал:Чогаалчы]]
[[Аңгылал:Тыва чогаалчы]]
