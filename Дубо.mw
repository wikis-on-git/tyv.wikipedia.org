'''Дубо'''

'''Түрк дылдыг тыва чон''' - Төп Азияның эрте-бурунгу улустарының бирээзи. Ооң чырык өртемчейге укталып, өзүп көвүдээринге түрк аймактар улуг 
ужур-дузалыг болган. Оларга эрте-бурунгу динлиннер, хуннар, чик, аз, түрк, уйгур, кыргыс аймактар хамааржыр. Оон ыңай тываларның 
укталырынга моолдарның, соңгу чүк улустарының чамдык төрел бөлүктери база үлүүн киирген. Ынчап кээрге, тываларның дамырларында
аңгы-аңгы төрел бөлүктерниң, аймактарның ханы агып чоруур ышкажыл. Тодаргайлаарга, бистиң төөгүлүг өгбелеривис түрк-моол дөстүг, бистиң
дылывыс түрк-моол холуксаалыг, ындыг-даа бол, уйгур аймактыг түрк дылдыг бис.

Бистиң үениң 500 чылында өгбелеривисти кыдат "Тан-шу" бижимелдерде '''"дубо",''' моолдарның ыдыктыг тоожулалында "тубас", "тухас", "тумат"
деп, түрк даш бижимелдерде чиктер, азтар деп, персид эртемден Рашид-ад-Дин - "Урянкат", "Кем-Кемджиут" (Улуг-Хем, Хемчик) деп, чөөн
чүктүң эртем дылында "дубо" деп, орус демдеглелдерде "урянхайцы", "кукчулутунар" (көк-чулутуннар), "тубинцы", "сойоты", "сойоны" деп
бижигилээн. 

Тывалар Даштыкы болгаш Иштики Моолда, орус, моол Алтай дагларында, Кыдаттың Синьзяньда база чурттап чоруур. Моолда Хомду (Кобдо) 
хемниң бажында чурттап чоруур алтай урянхайларын кожа-хелбээ кижилери урянхай-мончактар дээр. Алтайның тываларын эртем номнарында
урянхайлар, алтай урянхайлары, Хомбу тывалары, Алтай тывалары, мончактар, сойоннар, мончак-урянхайлар, хомду урянхайлары дээр. Бүгү
тываларның ниити ады "дыва" делегейге "тыва" деп ат кылдыр билдинген.

"Тыва кижи" азы "тыва улус" деп ниити ат Байкал хөлдүң мурнуу талазындан Көпсе-Хөл, Улуг-Хем бажы ынчаар эрте шагда чурттап чораан дубо
деп түрк дылдыг аймактарның адындан укталып тывылган. Ол аймактарның ажыл-амыдыралының болгаш сөөк-язызының дугайы шаандакы кыдат 
чыл демдеглелдеринде бижиттинген.

Олар дубо, милиге, эчжи деп үш аймактан тургустунган болгаш бурунгу уйгурларның база бир салгалы бооп турар. Дуболар көшкүн болгаш мал
ажыл-агыйлыг, аңнап, балыктап, каттап, тооруктап амыдырап чораан. Ол дээрге дубо аймактарның түрк уктуун база амгы тываларның өгбелери 
болурун бадыткап турар.
"Тыва кижи" деп ниити ат бүгү чурттуң девискээринге тарагыже чедир чүс-чүс чылдар эрткен. Чаңгыс аай девискээрге кожа-хелбээ чурттап келген
аймактар ниити дылдыг, ажыл-агыйлыг болгаш культуралыг апарганының түңнелинде бот-боттары аралажып, тывалар деп уктуг бир аай чон бис дээрзин
чоорту медереп билген.

== Дөзү ==
Байыр-оол М.С.-тың "Тывалар" деп номундан

[[Аңгылал:!Main category|Д]]
[[Аңгылал:Тыва|Д]]
[[Аңгылал:Тыва чон]]
