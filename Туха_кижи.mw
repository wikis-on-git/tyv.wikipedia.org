'''Туха''' — чон ады, шаандакы шагның аймаа база-дыр.

=== Ат-сывы ===
''Туха''. Хөйнүң санында ''тухалар''<ref>Коңгу А. А. "К вопросу об изучении Цаатанов Хубсугульского аймака Монголии". Сообщение студента Тывинского государственного университета, Факультета истории, г. Кызыл, Россия.</ref>.<br />
Шаанда кыдат төөгүчүлер ол аймактың адын ''Дубо'' кылдыр бижип турган<ref>Дубо. Арын 179. // Л. П. Потапов. этнический состав и происхождение алтайцев. Историко-этнографический очерк. Издательство "Наука", Ленинградское Отделение, Ленинград, 1969 г. Часть 3. Древние элементы в этническом составе Алтайцев.</ref>. Амгыы үеде моолдар оларны ''Цаатан'' деп шола ат-биле адап алган. ''Цаатан'' дээрге "Ивижи" дээн уткалыг сөс дүр. Моолдар тухаларны аңгы чон кылдыр санавайн турар.<br />
''Туха'' дээрге ''Тыва'', ''Туъга'', ''Туба'' деп сөстерниң база бир онза хевири дир. Алдай-Саян чуртунда кайы-кайы чер-черинде чуртап чоруур улустуң чугаазы онза аялгалыг болур. Ол аялга дээрге идиома дыр, азы чок болза ону диалект дээр.

=== Дылы ===
Сойот-цаатан дыл. Оларның дылы Саян дылдар бөлүүнге хамааржыр, ол дээрге тайга чурттуг кижилерниң дылы дыр.<br />
Амгы үеде төрээн дылын улгады берген улус билир. Аныяктарның хөй кезии моолдаар, олар төрээн дылын оскунар деп барган.

Шаг шаанда тухалар Саян дагларының самодий дылдыг улузунга хамааржыр чораан. Амгы үеде олар түрк дылдыг улус тур. Кажан, кайы үеде тухалар түрк дылдыг апарганыл? Оозу таптыг билдинмес.

=== Чурту ===
Көпсү-Хөлдүң соңгу биле барыын талазын, Шишкит хемни эжелей чуртап чоруур чон.

Амгы үеде тухалар Моол күрүнениң Хөвсгөл аймааның Баян-дзурх, Улаан-уул биле Ринчин-лхумбэ деп сумуларында чуртап турар<ref>Журнал «Вокруг Света» №1, 1994 г. «Цаатаны — имеющие оленей». По материалам журнала «Stern», комментарий Наталии Жуквоской д. и. н.</ref>.

2010 чылда Моолга болган чуртакчы чоннуң чизези-биле тухалар саны 282 кижи бооп турар.<ref>[https://ru.wikipedia.org/wiki/%D0%A6%D0%B0%D0%B0%D1%82%D0%B0%D0%BD%D1%8B Цаатаны]</ref>.

''Зуун тайга'' Шишкит хемниң соңгу талазында чаттылган. Улус маңаа шаг-шаандан бээр иви малды оъткарып келген, шаанда бо тайгага Бии-Хем база хамааржыр чораан.<br />
''Буруун тайга'' Шишкит хемниң мурнуу талазында чаттылган. 1940 чылга чедир аңаа ивижи улустуң кыштаглары турган.<br />
Одарлар калбаа-биле 8000 квадрат километр болур. Буруун биле Зуун тайгалар хемчээли калбаа-биле бот-бодунга дөмей. Тухалардан өске бо черни кым-даа ажыглавайн турар, чамдыкта чуртуң барыын азу мурнуу кыдыынга малчын улус көстүп кээр ол-ла.

Эжен хааның үезинде тухалар Таңды-Урянхайның Хаазыт кожуунунга хамааржып турган. 1921 чылда Суг-бажынга болган Улуг Шуулганга тыва нояннар Хаазыт кожуунун чаа тыва күрүнеден аңгылап хооруп каапкан, чүге-дизе ынчан Хаазыт кожуунун моолдар башкарып турган. Мынчалдыр Хаазыт кожууну Моол күрүнениң кезии апарган.

=== Ажыл-агый, амыдыралы ===
Көпсү-Хөл эриинге, тайгаларга чүс-чүс, муң чылдар иштинде чуртап кээш, оларның амыдыралы шоолуг өскерилбээн. Иви малды азырап, аңнап, балык тудуп чип чоруур улус.

Чадырларда чуртап турар улус. Чадырларын брезент биле шып алыр, шаанда олар чадырларын тос карты азы алгы-биле шып алыр турган. Чадыр иштинде шалага брезент азы иви кештерин чадып алыр улус тур.

Өг-бүле бүрүзүниң көжүп чоруур тускай оран-чурту бар. Чайын таңдызындан бадып келир улус, шуут ховуже база батпас улус, чүге-дизе ивилер сиген чивес тир. Чайын ымыраа, ыргак-сээк кижини-даа, малды-даа анаа тургуспас, ынчангаш ымыраалардан дезип бедик таңдыже үне бээр улус. Кыжын чылыг чуртка кыштаарын кызыдар улус тур. Эр кижи колдуунда аңнап чоруур, херээжен кижи иви саар, малын көөр. Чогум иви малды оъткарарда өг-бүлениң шупту кижилери малын хайгаараар.

* Барыын талада улустар аалы 2-3 өрегелиг, бир өреге 20-180 баш ивилиг боор. Ындыг аалды ''одаг'' дээр улус. Бир аал чаңгыс черинге 1 ай ажыг турар, ооң соонда чаа черже көже бээрлер, ынчалдыр олар чылда 11 катап чурт солуп көжүп чоруур дур. Барыын таланың улузу "Зуун тайгада" чуртап турар.
* Чөөн талада аалдар 11-19 өрегелиг, чылда олар 4-6 катап көжер. Мында бир өрегеге онааштыр иви бажы арай эвееш. Чүге-дизе мал бажы көвүдээрге, аарыглар база көвүдээр, шулун оъттуг одар база чедишпес болур. 
Чөөн таланың аалдары "Буруун тайгада" чуртап турар. Буруун тайга биле Зуун тайгага 4000-5000 хире баш иви малды тудуп болур дур деп тухалар боттары чугаалап турар. Ол черниң улузунга бүзүревес арга чок.

Ивижи чон болгаш Көпсү-Хөл эриинче шоолуг батпас дыр.

Чиир чемин иви сүдүнден, эъдинден кылып алыр. Ивилерин хүнде ийи катап саар. Хүн бүрүде чиир чеми сүт, хойтпак, быштак, чөкпек; ногаа аймаандан чүү-даа чок, чайын, күзүн кат чыып чиир улус. Ол черниң хемнеринде кадыргы, бел эңдерик, ынчалза-даа олар балык эъдинге шоолуг эвес. Кожалары моолдар балык эъдин шуут чивес, тухалар моолдарга бодаарга чогум балык эъдин чиир улус.

Аңнаарында боодан аңгыда ай база ажыглаар дыр. Бир эвес черлик кас дузак хендиринге дээпсе ону ушкан согун дээптер. Боолары эрги, чамдык боолар Гитлер Германиязындан келген, ол бооларда кас демдээ ам-даа көстүп турар. 
Ол Герман бооларны тухалар та канчап тып алган улус чүве?! Аңчы кижи уш-башак атпас огун кончуг камнаар, октар чедишпес болур. Бир ок дээш ол киш кежин берип болур. Октар орус чуртундан кээп турар, аңчылар ол октарны та канчалдыр тып аап турар улус чүве?! Чаа ок-биле эрги боодан адып болбас, боо чарлы бээр, ынчангаш ол патрон-октуң дарызын чартык хирени ушта кудуп алыр.

=== Чүдүлгези ===

=== Тайылбыр кезек ===
<references/>

=== Үндезини ===
# [http://conf.msu.ru/archive/Lomonosov_2011/1250/32808_094c.pdf Коңгу Аржаана Алексеевна. Сообщение "К вопросу об изучении Цаатанов Хубсугульского аймака Монголии". Студент. Тывинский государственный университет, Факультет исторический, Кызыл, Россия. // Конференция "Ломоносов 2011". Секция "История", сайт Молодежного научного портал «Ломоносов»]
# Л. П. Потапов. этнический состав и происхождение алтайцев. Историко-этнографический очерк. Издательство "Наука", Ленинградское Отделение, Ленинград, 1969 г. Часть 3. Древние элементы в этническом составе Алтайцев.
# [http://www.vokrugsveta.ru/vs/article/1314/ Журнал «Вокруг Света» №1, 1994 г. «Цаатаны — имеющие оленей». По материалам журнала «Stern».]
# [http://www.etnografia.ru/aborigen/5_mongolia/dukha_today.htm Сайт "Оленный народ". Виртуальный музей коренных оленных народов Прибайкалья. Цаатаны. Цаатаны сегодня.]
# [http://www.etnografia.ru/aborigen/5_mongolia/dukha_xozyaistvo.htm Сайт "Оленный народ". Виртуальный музей коренных оленных народов Прибайкалья. Цаатаны. Быт и хозяйство.]
# [http://www.etnografia.ru/aborigen/5_mongolia/dukha_olenevod.htm Сайт "Оленный народ". Виртуальный музей коренных оленных народов Прибайкалья. Цаатаны. Оленеводство.]

[[Аңгылал:Тыва]]
[[Аңгылал:География]]
