'''Куулар Шомаадыр Дойлу оглу''' — журналист, прозаик, [[Тыва Республика|Тыва Республиканың]] алдарлыг ажылдакчызы. 

== Намдары ==
Ш. Куулар 1943 чылдың март 22-де Тыва Арат Республиканың [[Сүт-Хөл кожууну|Сүт-Хөл кожуунунуң]] [[Хөр-Тайга|Хөр-Тайгага]] төрүттүнген. Хөр-Тайга, [[Кызыл-Тайга]], [[Суг-Аксы]] школаларынга өөренгеш, [[Новосибирск|Новосибирскиде]] партияның Дээди школазының массалыг информация чепсектерин удуртуп-башкарар факультедин дооскан.

Күш-ажылчы базымын «Тываның аныяктары» солуннуң чурукчузундан эгелээш корреспондентилеп, килдис эргелекчилеп, харыысалгалыг секретары бооп, редакторунга четкен, 1991-1994 чылдарда «Тыва Республика» солуннуң редакторунга ажылдаан.

Чогаал ажылын 1978 чылда эгелээн. Баштайгы ному «Көк-Хевек» 1984 чылда чырыкче үнген. Дараазында чылдарда «Баглааш» (1988) деп романы, «Шорааннарда дайгы» (1989) деп очерктери, «Амыдыралдың чиргилчиннери» (1994) деп тоожузу тускай номнар кылдыр парлаттынган. Ол тыва чогаалчылар М. Б. Кенин-Лопсан, Ю. Кюнзегеш, Е. Танова, С. Сүрүң-оол, О. Сувакпит болгш өскелерниң-даа номнарының чурук-каасталгазын кылган. 1969 чылдан бээр ССРЭ-ниң Журналистер эвилелиниң кежигүнү, Тыва Республиканың Чогаалчылар эвилелиниң кежигүнү.

== Дөзү ==
* «Тываның чогаалчылары / Писатели Тувы» 2000 чылда үнген ном


[[Аңгылал:!Main category|К]]
[[Аңгылал:Чогаалчы|К]]
[[Аңгылал:Куулар|К]]
