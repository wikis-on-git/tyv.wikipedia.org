[[Дакпай Максим Чалам оглу]] (1919 чылда [[Чаа-Хөл кожуун|Чаа-Хөл кожууннуң]] [[Кызыл-Даг суму (Чаа-Хөл кожуун)|Кызыл-Даг сумузунга]] төр.) - хөй ажы-төлдүг өг-бүлеге төрүттүнген (М.Бадыргының номунда М.Дакпайның төрээн чылы 1921 деп каанынга, бо кииргенивис чыл – шын эдилге). Ол  бичиизинден тура тыва хөгжүм херекселдеринге ойнап, сыгыт-хөөмейни сонуургап эгелээн. Хостуг үезинде ачазының чазаныр ажылын шиңгээдип ап, тыва хөгжүм херекселдерин боду чазаптар болу берген. 1938 чылда эң-не баштай көдээ-ишчилерниң байырлалынга ойнаан. Оон эгелээш-ле уран-талантызы хөйге билдингир болу берген. 

1941-1945 чылдарда [[Кызыл|Кызыл хоорайга]] театр студиязын дооскан. А  чогаадыкчы ажылын 1950 чылга чедир хөгжүм-шии театрынга уламчылаан. Оон диплом ажылы Мольерниң «Албадаткаш, эмчи болган» деп шииге кол роль болган.

1957 чылда [[Москва|Москвага]] болган Бүгү Делегейниң аныяктар фестивалынга '''Лауреат атты''' ап, алдын медаль-биле шаңнаткан.

1950-1967 чылдарда [[Чөөн-Хемчик кожуун|Чөөн-Хемчик кожууннуң]] [[Ийме суму|Ийме сумузунда]] культура одаанга '''удурттукчулап''' ажылдаан.

1964 чылда '''«Тыва АССР-ниң культуразының алдарлыг ажылдакчызы»''' деп, а 1967 чылда '''«Тыва АССР-ниң алдарлыг артизи»''' деп аттарны алган.

1992 чылда '''«Тываның улустун хөөмейжизи»''' деп хүндүлүг атты тывыскан.

1993 чылдың апрель 17-де Ийме сумузунуң культура бажыңын Максим Чаламович Дакпайның ады-биле адаан.

Максим Дакпайның сыгыдын '''“Мелодия”''' фирмага бижиткен. Ол бижидилгелерин амгы үеде Четкиден (интернеттен) тып ап болур.   

== Дөзүк ==
#Тыва Үндезин Уран-Чүүл Төвүнүң архивинден. Тумат Чодураа Семис-оол уруунуң бижээн ажылы.

[[Аңгылал:!Main category|Д]]
[[Аңгылал:Кижи|Д]]
[[Аңгылал:Хөөмей|Д]]
[[Аңгылал:Хөгжүм|Д]]
