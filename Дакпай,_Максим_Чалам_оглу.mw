[[Дакпай Максим Чалам оглу]] (1919 чылда Чаа-Хол кожууннуң Кызыл-Даг сумузунга төр.) - хой ажы-төлдүг өг-бүлеге төрүттүнген (М.Бадыргының номунда М.Дакпайның төрээн чылы 1921 деп каанынга бо кииргенивис чыл – шын эдилге). Ол  бичиизинден тура тыва хөгжүм херекселдеринге ойнап, сыгыт-хөөмейни сонуургап эгелээн. Хостуг үезинде ачазының чазаныр ажылын шиңгээдип ап, тыва хөгжүм херекселдерин боду чазаптар болу берген. 1938 чылда эң-не баштай көдээ-ишчилерниң байырлалынга ойнаан. Оон эгелээш-ле уран-талантызы хөйге билдингир болу берген. 

1941-1945 чылдарда Кызыл хоорайга театр студиязын дооскан. А  чогаадыкчы ажылын 1950 чылга чедир хөгжүм-шии театрынга уламчылаан. Оон диплом ажылы Мольерниң «Албадаткаш, эмчи болган» деп шииге кол роль болган.

1957 чылда Москвага болган Бүгү Делегейниң аныяктар фестивалынга '''Лауреат атты''' ап, алдын медаль-биле шаңнаткан.

1950-1967 чылдарда Чөөн-Хемчик кожууннуң Ийме сумузунда культура одаанга '''удурттукчулап''' ажылдаан.

1964 чылда '''«Тыва АССР-ниң культуразының алдарлыг ажылдакчызы»''' деп, а 1967 чылда «Тыва АССР-ниң алдарлыг артизи» деп аттарны алган.

1992 чылда '''«Тываның улустун хөөмейжизи»''' деп хүндүлүг атты тывыскан.

1993 чылдың апрель 17-де Ийме сумузунуң культура бажыңын Максим Чаламович Дакпайның ады-биле адаан.

Максим Дакпайның кайгамчыктыг хөөмей-сыгыдын 1957 чылда [[Сталин]] дыңнааш, катаптаарын дилеп, улуг-сонуургалын илереткен. 1957 чылда делегей чергелиг фестивальга киржилгезинде ооң аскында чүве суп алган бе деп билип, шоколад чиртип, катап ырлаарын дилеп турган. 

Максим Дакпайның сыгыдын '''“Мелодия”''' фирмага бижиткен. Ол бижидилгелерин амгы үеде Четкиден (интернеттен) тып ап болур.   

== Республика чергелиг сыгытчылар мөөрейи ==
Тыва культура төвүнүң  2014 чылда чарлааны '''“Көшкүн хөөмей”''' деп төлевилелдиң иштинде Республика чергелиг болгаш Делегей чергелиг улуг мөөрейлер кирип турар. Оларның аразында кол черни ноябрь 15-те Чөөн-Хемчик кожууннуң Ийме сумузунга болуп эрткен Тыва АССР-ниң алдарлыг артизи, Тыва Республиканың Улустуң хөөмейжизи ''Максим Чаламович Дакпайның'' чырык адынга болгаш 95 чыл болган оюнга тураскааткан '''Республика чергелиг сыгытчылар мөөрейи''' болур. 

Мөөрейге ниитизи-биле 7 аңгы кожуундан 45 сыгытчылар  киришкен. Бо мөөрей 3 дугаар эртип турар. Максим Дакпайның ады-биле адаан көдээ клубка 6 хардан 52 харга чедир киржикчилер сыгыт ырын чаңгыландыр күжүн шенежип көрүкчүлерни сонуургаткан. Жюри кежигүннериниң шиитпири ёзугаар 3-ку черни Улуг-Хем кожууннуң төлээзи Артыш Түлүш, 2-ги черни Кызылдың уран-чүүл колледжизиниң сургуулу Моңгүн-оол Моңгуш, 1-ги черни Өвүр кожууннуң Хандагайтыдан Откун Куулар төлептиг болган. Дээди шаңналга Чөөн-Хемчиктен Артыш Моңгуш төлептиг болуп үнеледи алган. 

Мөөрейге киришкен сыгытчылар аразында ылгалып турар улус: өг-бүлези-биле киржип, хөөмей-сыгыт уран-чүүлүнге өг-бүлези-биле бердингеннер бар. Оларның аразындан Өвүр кожууннуң Дус-Даг сумузундан адашкылар Моңгуш Чаяан база оглу Моңгуш Алдын-Белек хамааржыр. Амыдыралында кадык-байдалының аайы-биле кадыг-бергеге торулбайн черниң ыраа дивейн адашкылар Ийме суурга кээп, мөөрейге киришкеннер. А Өвүр кожууннуң билдингир Хөөмейжилери Кууларларның өг-бүлези 2 оглу база ачазы мөөрейге идепкейлиг киржип, шаңналдыг черлерни алганнар. Ук мөөрей ам дараазында сураглыг өгбениң 100 харлаанында, 2019 чылда болур.

== Дөзүк ==
#Тыва Ундезин Уран-Чуул Товунун архивинден. Тумат Чодураа Семис-оол уруунун бижээн ажылы.

[[Аңгылал:!Main category|Д]]
[[Аңгылал:Кижи|Д]]
[[Аңгылал:Хөөмей|Д]]
[[Аңгылал:Хөгжүм|Д]]
