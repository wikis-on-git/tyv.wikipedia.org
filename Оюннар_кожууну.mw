'''Оюннар кожууну''' — таңды-тываның амбын ноянның кожууну турган.

== Девискээр ==
Чөөн Таңды-Ууланың соңгу, мурнуу эдээнче чаттылган. Улуг-Хемниң солагай эрии, Бай-Булуңдан эгелээш амгы үеде турар Кызыл хоорайга чедер-четпес, оон ыңай мурнуу чүкче чаттылган. Чагытай биле Чедер хөл, Шуурмак хеми эжелей Оюннар кожуунунуң чери турган. Таңды-Ууланың мурнуу эдээнден Теректиг-Хем дургаар, Тес биле Нарын хемни эжелей Оюннар кожуунунуң чурту турган.

== Төөгүзү ==
Кожууну эң баштай ''Тесингол кожууну'' деп адап турган. Шала сөөлзүредир ооң адын ''Оюннар кожууну'' кылдыр эде адаан. 4 сумулуг кожуун турган, 147 өрегелиг.

{| class="wikitable"
|-
!Сөөк ады||Суму ады
|-
|оюн||Оюн сумузу
|-
|иргит||Иргит сумузу
|-
|соян||Соян сумузу
|-
|чооду||Чооду сумузу
|-
|сат, доңгак, бай-кара,<br />кезек-соян, тодут, өөлет<br />сарыг, телег, үңгеш||
|}

'''Таблицага онза тайылбыр'''<br />
Будаваңар суму дээрге административтиг кезек-тир. Суму дээрге төрел-бөлүк эвес-тир. Суму иштинде аңгы-аңгы сөөктүң улузу чуртап чораан. "Суму адын чүге ынчаар адаан?" деп бодал тыптып келзе, харыы мындыг: "Эгезинде сумуну кайы сөөктүң кижизи башкарып эгелээрил, ол дарганың укталган сөөгүнүң ады-биле бүдүн сумунуң адын адап каар турган". Азы, кандыг бир сумуда, бир сөөктүң улузу өске сөөктүң улузундан кижи саны-биле хөй боор болза, ол сөөктүң ады-биле бүдүн сумунуң адын адап каар. Эрги чаңчыл ындыг хевирлиг турган боор.

Таблицаның адаанда Оюннар кожуунунга чуртап чораан улустуң сөөк аттарын бөле бижээн. Чүге-дизе амдызында бис билбес бис кайы сөөктүң улузу кайы арбанга, кайы сумуга чуртап турганын.

=== Нояннар ===
Таңды-Тываның амбын нояннары.<br />
Амбын-нояннар 4 кожууннуң бүгүде-даргазы турган. Ол болза Тожу, Салчак, Оюн биле Хаазыт кожуунары-дыр. Оюннар кожуунун амбын ноян албаны-биле, боду чагырбайн чораан.

Чогум Оюннар кожуунун үгер-даа эргелиг кижи удуртур турган. Оюн кожуунун колдуунда амбын ночнның дуңмалары азы оолдары удуртур чораан. 

Моол даргалар
# Мананджап (1761-1769). 1861 чылда бүгүде-дарганың таңмазын манажапка берген, оон ыңай аңаа мээрең-чаңгы деп эрге-дужаал тывыскан.
# Хумуджап (1769-1780). Мананджап чана бээрге, 4 кожуунуң бүгүде-даргазы кылдыр Хумуджапты томуйлаан. Чогум баштайында, ынчан Хумуджаптың "1 чергениң тажызы" турган. Хумуджаптың тузалакчызы кылдыр Делег-Дажыны томуйлаан. 1780 чылда, частың 1-ги айында Хумуджап ажылын дооскаш чана берген. 4 кожуунну ол кижи 17 чыл иштинде удуртуп чораан, Мананджаб турунда ол ооң тузалакчызы турган хевирлиг.
# Делег-Дажы (1780-1786). Хумуджаптың соонда Делег-Дажы дарга апарган. Делег-Дажы одага-биле шаңнадып турган. Одага-биле шаңнаткаш үр болбаанда Делег-Дажы аарый берген. Хамык ажылын ол Дажы дээр тыва кижиге хүлээдип каан. Удатпаанда аараан Делег-Дажыны манчжурлар дедир, чуртунче чандырыпкан.
Тыва нояннар
# Дажы. 1765 чылда, Улаастайда чанчынның авыралы-биле Дажыга мээрең-чаңгы деп дужаал тывыскан. Чогум мээрең-чаңгы деп ат алгаш ол 4 кожуунуң бүгүде-даргазы апарбаан, 1786 чылга чедир ол Оюннар кожуунун чагырып турган, хевирлиг. Мээрең-чаңгы деп ат алгаш Дажы ажыланга аажок кызымакай апарган. Дажы ажылын кончуг эки билир чораан, чыл санында-ла төлээр албанны үезинде, соңгаарлатпайн чыыптар турган, ол. Моол бижикти база дүрген номчуптар кижи чораан. Дажының ажылдаары эки боорга 1786 чылда манчжурлар ону 4 кожуунуң бүгүде-даргазы кылдыр томуйлаан.
# Данзын. Дажының оглу. 1786 чылда Дажы үгер-даа деп дужаал алган, 1792 чылда ол мээрең-чаңгы апаргаш, 4 кожуунуң бүгүде-даргазы апарган.
# Седенбал. Данзынның дуңмазы. 1793 чылда үгер-даа апарган. 1795 чылда ол мээрең-чаңгы апаргаш, 4 кожуунуң бүгүде-даргазы апарган.
# Бадыжап. Седенбалдың оглу. 1806 чылда үгер-даа апарган. 1817 чылда ол мээрең-чаңгы апаргаш, 4 кожуунуң бүгүде-даргазы апарган.
# Ламажап. Бадыжаптың дуңмазы. 1825 чылда үгер-даа апарган. 1827 чылда ол мээрең-чаңгы апаргаш, 4 кожуунуң бүгүде-даргазы апарган.
# Шындазын. Ламажаптың дуңмазы. 1863 чылда үгер-даа апарган. 1865 чылда ол мээрең-чаңгы апаргаш, 4 кожуунуң бүгүде-даргазы апарган
# Өлзей-Очур. Шындызынның оглу. 1865 чылда үгер-даа апарган. 1867 чылда ол мээрең-чаңгы апаргаш, 4 кожуунуң бүгүде-даргазы апарган. 1869 чылда Таңды-Ууланың эдээнге 8 хараал тургускан, ол дээш шаңнал кылдыр одага алган. 1872 чылда Улаастайның хүрээзиниң септелгезинге 500 лаң акша өргээн, ол дээш кызыл шуру-биле шаңнаткан. 1885 чылда тускай шериг чыггаш Алдан-маадырларның үймээнин баскан. Манчжурлар Өлзей-Очурга ''бэйли'' деп ат тывыскан. Бэйли<ref>"Бэйли" деп эрге-дужаалды тыважыдып адаар болза "Бээли" дээр.</ref> дээрге ноян эргениң 3-кү чергези-дир.
# Кому-Доржу (1899-1915). Өлзей-Очурнуң оглу. 1912 чылда Эжен хааның төрези дүжерге-даа ол орустарга аажок идегеп турган.
# Агбаан-Демчи (1915-1916). Иргит уктуг. Агбаан-Дечини амбын ноян дүжүлгезинге орустар олуртуп каан. 1916 чылда Комбу-Доржунуң улузунга боолаттырып өлүрткен.
# Содунам-Балчыр (1916-1921). Комбу-Доржунуң оглу. 1921 чылда "Таңды Тыва Улузу" тыптып кээрге, ону хамык нояннарның улуу боорга Төп Хорааның чиңгине даргазы кылып каан. Соонда, ол аарыг кижи болгаш Тываның чазаан баштаваан. Содунам-Балчыр Таңды-Тываның сөөлгү амбын нояны.

== Тайылбыр кезек ==
<references />

== Үндезини ==
# История Тувы: В 2 т. — Т. I.  — 2-е изд., переаб. и доп. / Под общ. ред. С. И. Вайнштейна, М. Ч. Маннай-оола.  — Новосибирск: Наука, 2001. — 367 с. ISBN 5-02-030625-8
# Т. А. Бурдукава. История прежних нойонов тувинского народа (подготовка к печати и предисловие А. Г. Сазыкина). // Mongolica. К 750-летию "Сокровенного сказания". Москва: Наука. Издательская фирма "Восточная литература", 1993. — 343 с. ISBN 5-02-017395-9

[[Аңгылал:Тываның төөгүзү]]
[[Аңгылал:Төөгү]]
[[Аңгылал:Тыва|Төөгү]]
