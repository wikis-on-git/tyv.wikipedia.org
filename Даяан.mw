Даяан азы быжыглал азы медитация – угаанны мергежидериниң аргазы.

Ол угаан мергежилгелери – аналитиктиг сайгарылга болгаш чаңгыс угланыышкынныг быжыглал – кандыг-ла бир чаа, Будда Шакьямуниниң ажыдып тып каан чүүлү эвес, Будданың мурнуда-ла турган техникалар бооп турар.

Будда Шакьямуни ол аргаларны ажыглап, оларны сайзырадып, өөреникчилеринге дамчыдып берген.

Даяан аргаларын аңгы-аңгы кижилер ажыглап болур – олар шупту кижилерге көрдүнген.

Даяан кылырда кол чүүлдер – эгезинде салып алыр үзел-сорулга болгаш төнчү түңнел (ол эгезинде салдынган сорулгадан дорт хамааржыр).

Угаанны чаңгыс угланыышкынныг быжыглаарда, угаан чаңгыс чүүлче угланган болур, чүнү-даа сайгарбас, маргышпас, чугаалашпас, тайылбырлаарын оралдашпас ужурлуг силер.

Угаан чырык точкаже азы кандыг-ла бир төгерик чүүлче (мандала), боттарыңарның шилип алган объектиңерже угланган болгаш аңаа турум доктааган турар ужурлуг.

Ындыг чаңгыс углуг быжыглалды шаматха деп адаар.

Угаанны кандыг-бир объектиге күзээниңер үе дургузунда доктаадып, быжыглап шыдаар апарган болзуңарза, ынчан сайгарылгалыг быжыглалче кирип болур.

Ол үеде объектиге эвес, кандыг-ла бир темага доктаап, ону сайгарар ужурлуг.

Чижээлээрге, доктаамал эвес байдалдың быжыглалында бүгү чүүлдүң турум эвезин, карак чивеш аразында өскерлирин сайгарып боданыр.

Ынчангаш, буддизмде ындыг ийи хевирниң даяанын тайылбырлап турар:
#Эгезинде угаанны чаңгыс чүүлге доктаадып быжыглаар даяан чугула херек, ооң соонда сайгарылгалыг даяан кылыр. Угаанны доктаадып, чаңгыс объектиге быжыглаар даяанны кылып эгелээрге, баштайгы шаптараазын – угаан аажок чардыгар. Угаан доктаар ужурлуг чүүлүнден чоруп, аңгы-аңгы бодалдар башка кирип, турум байдалды үреп эгелээри дээрге, угаан тояп, хөлзеп турары ол. Ынчан оожургап, угаанны катап-катап быжыглаар ужурлуг чүүлүнче эгидери чугула.
Ооң соонда, үр практиканың ачызында, угаан турум апаарга, чаңгыс чүүлге угаанны элээн каш минут дургузунда тудуп шыдаар апаар силер.
#Ийи дугаар шаптараазын – угаанның «төгейлени бээри». Төвүт дылга «ле» деп адаар – «төгейленген», «уйгузураан», «сулараан» дээн уткалыг. Даяан кылып турар үеде угаан төгейленип (суларап), угаанның тода болгаш чиге шынарлары чидип эгелээр, уйгу кээп, чоорту удумзурап, оон шуут удуй берип болур силер. Ынчан угаанны сергедип, кичээнгейни чидиглендирип, угаанның тодазын чидирбес дээш катап-катап кызар апаар.

Быжыглалдың шудургу, эрес байдалы чедип алдынган турар ужурлуг.

Ынчалдыр үзүктел чок практиканың түңнелинде угаан «чаажыгып», кандыг-даа дүвүрел, чардыгыышкын чокка чаңгыс объектиге кайы-даа хире үр доктаап шыдаар апаар.

Ындыг турум угаанның ачызында – угаанның быжыг байдалы чедип алдынганда, мага-бот шыдамык апаар.

Могап-шылавас, үр үеде ажылдап шыдаар, мага-бодуңар чиик болгаш өске-даа тускай шынарларлыг апаар.

Быжыглал-медитацияга башкы херек бе?

Чаа эгелеп чоруур кижилерге башкы херек.

Быжыглалдың аргаларының дугайында билиглер чугула херек.

Оларны башкыдан өөренип алыр.

Быжыглал кылып турар кижиге бүрүн удуртулга – шыдамык болуңар, практикаңарны уламчылаңар, ону катап-катап кылыңар.

Угааныңар чаңгыс чүүлге доктаап шыдавайн турар болза, дораа-ла холу салдынып болбас.

Элээн каш хүннер, элээн каш неделялар, элээн каш айлар, элээн каш чылдар дургузунда доктаавайн уламчылаңар.

Ынчан ол чоорту сайзыраар.

== Дөзүглел: ==
#ном?

[[Аңгылал: Буддизм]]
