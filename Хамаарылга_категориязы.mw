'''Хамаарылга категориязы.'''

Хамаарылга категориязы дээрге бир чүвениң өске бир чүвеге хамааржырын илередип турар. Сөске хамааржыр утка тускай кожумактың дузазы-биле тыптыр. Хамаарылга категориязы хамаарыштырарының падежи-биле холбашкан: ''мээң эжим, сээң эжиң, тракторнуң щимээни, хөлдүң эрии''.

Хамаарылга категориязы морфологтуг, синтаксис-морфологтуг, морфология-лексиктиг  аргалар-биле илереттинер. 

1. Морфологтуг арга – хамаарылганың арын кожумактары-биле илереттинип болур.

{| class="wikitable"
 |+ Хамаарылга кожумааның хевирлери.
 |-
 ! rowspan="3" | Арын || colspan="4" | Сан
 |-
 ! colspan="2" | Чаңгыстың саны || colspan="2" | Хөйнүң саны
 |-
 ! дөс ажык үнге төнгенде || дөс ажык эвес үнге төнгенде || дөс ажык үнге төнгенде || дөс ажык эвес үнге төнгенде
 |-
 ! 1-ги арын
 | -м:<br />шивим хадым || -ым / -им, -ум / -үм:<br />шедим хадыңым || -выс / -вис, -вус / -вүс:<br />шививис хадыңывыс || -ывыс / -ивис, -увус / -үвүс:<br />шедивис хадыңывыс
 |-
 ! 2-ги арын
 | -ң:<br />шивиң хадың || -ың / -иң, -уң / -үң:<br />шедиң хадыңың || -ңар / -ңер:<br />шивиңер хадыңар || -ыңар / -иңер, -уңар / -үңер:<br />шедиңер хадыңыңар
 |-
 ! 3-кү арын
 | -зы / -зи, -зу / -зү:<br />шивизи хадызы || -ы / -и, -у / -ү:<br />шеди хадыңы || -зы / -зи, -зу / -зү:<br />шивизи хадызы || -ы / -и, -у / -ү:<br />шеди хадыңы
 |}
Таблицага тайылбыр.<br />
Үстүнде таблицада чижек кылдыр «шиви», «хады», «шет», «хадың» деп, дөрт ыяш адын алган. Шет дээрге чадаң ыяштар-дыр, дыт.

Хамаарылга кожумактарлыг сөстер аңгы-даа турар, хамаарыштырарының падежинде сөстер-биле-даа хереглеттинер: ''аъдым, мээң аъдым''.

Бирги арынның хамаарылга кожумактары чүвениң чугалап турар кижиге азы улуска хамааржырын илередир.<br />
Чижектер. Силерге бижиир дээн бодалымны орта илередип шыдавайн олур мен. (Д. Чыдым. Эрткени эгиттинмес.) Кады өскен өөрүвүс бисти ырак орукче үдээн.

Ийиги арынның хамаарылга кожумактары чүвениң ийиги арынның ат оруннары-биле илереттинген кижиге азы кижилерге хамааржырын көргүзер.
Чижектер. Ада-иеңер аал-ораныңар дугайында хөөреп көрүңерем. (Д. Чыдым. Эрткени эгиттинмес.)
<poem>
Изиг-Хөлдүң шынаазында
Изиң бар деп дамчыдар сен.
            (Ю. Күнзегеш. Чатчархай-оол чаңнап орда….)
</poem>

Үшкү арында турар, чаңгыстың болгаш хөйнүң санында хамаарылга кожумактары дөмей. Олар чүвениң азы кижиниң үшкү арынның ат оруннары-биле азы чаңгыстың болгаш хөйнүң санында чүве аттары-биле илереттиген кижилерге азы чүвелерге хамаарылгазын көргүзер.
Чижектер. Хүлүмзүрүүрге оолдуң диштери кылаңайнып көзүлгүлээн. (М. Ауэзов. Чалыы салгал. Очул. В. Монгуш). Ооң [бөрүнүң] читкезиниң кырында түктери алдынналчак көк болган. (М. Ауэзов. Чалыы салгал.)

Үстүнде күргүскен ниити уткаларындан аңгыда, хамаарылга кожумактары тускай уткаларлыг:<br />
1) бир чүвениң кижиге эди болурун илередир: номум, ''бөргүм, хүүрээң, тонуң'';<br />
2) кижиниң өске кижээ төрел хамаарылгазын көргүзер: ''аваңар, дуңмавыс, эштери, уруум''.<br />
3) бир чүвениң өске чүвеге кезээ болурун көргүзер: ''холум, будуу, бузундузу, эжии'';<br />
4) бир чүвениң өске чүведе барын көргүзер: ''балыы, дииңнээри, ыяш-дажы, сургуулдары'';<br />
5) чүвениң шынарын, хечээлин көргүзер: ''быжыы, бедии, хөөрээчели''.

Хамаарылга кожумактары чүгле чүве аттарынга эвес, харын өске-даа чугаа кезектеринге немежип чоруур. Ылаңгыя үшкү арынның хамаарылга кожумаа оранчок делгем функцияларлыг.

Үшкү арынның хамаарылга кожумаа немешкен чүве ады хамаарыштырарының падежинде чүве ады-биле каттышканда, бир чүвениң өске тодаргай чүвеге хамаарылгазын көргүзер: ''хоорайның сады, хемниң дожу, машинаның дугую''.

Хамаарылга кожумактыг чүве ады падеж кожумаа чок чүве ады-биле каттышканда, кандыг-бир чүвениң тодаргай чүвеге эвес, ниити чүвеге хамаарылгазын айтыр, бир чамдыкта ындыг каттыжыышкыннар чаңгыс сөс уткалыг ажыглаттынар. Чижээлээрге, ''хем балыы'' деп каттыжыышкын балыктың кандыг-бир тодаргай хемнии эвес, черле кандыг-даа хемнии болурун айтыр; ''баш дүгү'' деп каттыжыышкын аңгы сөс уткалыг.

2. Морфология синтаксистиг арга – хамаарылга кожумактыг чүве адының хамаарыштырарының падежинде сөс-биле каттыжары болур: мээң аъдым, сээң номуң, ооң (уругнуң) билзээ, бистиң институдувус, силерниң чуртуңар, оларның (спортчуларның) стадиону. 
Бистиң чуртувус кызыгаа чок калбак-делгем, эгээртинмес байлактарлыг.

Хамааржылга харылзааалыг каттыжыышкыннарны изафетконструкциязы деп база адаар.

3. Чамдыкта хамаарыштырарының падежинде хөйнүң санының бирги, ийиги арынныарның ат оруннары (бистиң, силерниң-биле) хамаарылга кожумаа чок чүве аттары каттышкан туруп болур: ''бистиң чер ~ бистиң черивис, силерниң колхоз ~ силерниң колхозуңар''. Мындыг арганы литературада хамаарылганың синтаксистиг аргазы деп база даап турар.
Чижек. Бистиң аалдың оолдары черле ындыг: хөглүг-омак, ажыл-ишчи.

4. Морфология-лексика аргазы – хамаарыштырарарының падежи биле хамаарылга кожумааның база ''-гы, -ги'' деп кожумактың чаңгыс чүве адынга, ол ышкаш арынның ат оруннарынга каттышканы болур: ''мээңии'' (< мен-ниң-и-ги), ''сээңии, ооңуу'' (ол ышкаш; ''оолдуу'' < оол-дуң-у-гу), ''бистии, силернии, оларныы'' (ол ышкаш: оолдарныы < оол-дар-ның-ы-гы).

Мындыг хевирлиг сөстер, оларның иштинде чүве аттары предикаттыг шынарлыг апаар, сөглекчи бооп чоруур, домакка кол сөс-биле холбажыр болгаш кол сөстүң логика талазы-биле сөглекчиге хамаарылгалыын илередир:
Чижектер.
<poem>
Дорала мээңии, Сарала сээңии болгай.
Дуу көстүп чыдар суур бистии.
Бо дилиндек тараалар «Тиилелгении-дир».
</poem>
Деңнеңер: Дорала мэңии – мээң Доралам, суур бистии – бистиң суур(увус), тараалар «Тиилелгении»  – «Тиилелгениң» тараалары, өскээр чугаалаарга, деңнеп көргүскен каттыжыышкыннарның утказы дөмей: чүвелерниң хамаарылгазын көргүзер.

== Үндезини ==
Ш. Ч. Сат, Е. Б. Салзыңмаа. Амгы тыва литературлуг дыл. (Лексика болгаш семасиология, фразеология, фонетика, морфология). Тываның ном үндүрер чери. Кызыл — 1980.

[[Аңгылал:Дылдар]]
[[Аңгылал:Тыва дыл]]
