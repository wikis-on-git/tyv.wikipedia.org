'''Алексей Боктаевич Чыргал-оол''' ''(апрель 24, 1924 чыл - март 10, 1989 чыл)'' — тыва-совет композитор, шии артизи, дирижёр, хөгжүм башкызы база хөгжүмчү хөй-ниитиниң ажылдакчызы. ССРЭ-ниң Улустуң артизи. Ол тыва хөгжүм ойнакчыларының аразындан эң баштайгы мергежээн композитор бооп турар. 

==Намдары==
А. Чыргал-оол [[ТАР|Тыва Арат Республиканың]] амгы [[Бай-Тайга кожуун|Бай-Тайга]] кожууннуң Шуй сумузунга төрүттүнген. 1944 чылда ол бодунуң баштайгы ырызын [[Степан Сарыг-оол|С. Сарыг-оолдуң]] «Эргелиг салгын» деп шүлүүнүң сөзүглели-биле чогааткан. Дараазында чылдарда элээн хөй ырыларны чогааткылаан, ол бодунуң ырылары-биле чонга билдингир апарган. 

1945 чылда Кызылдың хөгжүм-шии театрының чанында студияның шии артизи салбырын дооскан. 1945-1951 чылдарда Тываның хөгжүм-шии театрынга ыраажы болуп ажылдаан. 1957 чылда Казаньның консерваториязын дооскан.

Кызылдың уран чүүл училищезин (амгы үеде уран чүүл колледжи) үндезилеп тургускан болгаш ооң баштайгы директору болуп ажылдаан (1960-1963). Ук колледжти Алексей Чыргал-оолдуң ады-биле адаан. Композиция класстарын ажыткаш, аңаа өөреникчилерни башкылаан, ооң соонда Улусчу чогаадылга бажыңынга хөгжүм салбырын база Тываның хөгжүм-шии театрының хөгжүм кезээн эргелекчилээн. 1962 чылдан тура театрга дирижёр болуп ажылдаан. 1969 чылдан тура Тываның филармониязын удурткан. 

1958 чылдан эгелеп ССРЭ-ниң композиторлан эвилелиниң кежигүнү болган, 1978 чылда Тыва АССР-ниң композиторлар эвилелин удуртуп ажылдаан. Тыва АССР-ниң Дээди Совединиң 2-ги чыыжының депутады чораан.

А. Чыргал-оол тыва хөгжүмнүң сайзыралынга эң ажыктыг салыышкынны кылган. Ол тыва улустуң төөгүзүнге бир дугаар хөгжүмчү комедия, оратория, кантата, симфония дээш янзы-бүрү жанрларлыг национал аялгаларны чогааткан.

==Шаңналдары==
*РСФСР-ниң уран чүүлүнүң алдарлыг ажылдакчызы (1964);
* Тыва АССР-ниң Улустуң артизи (1967);
*ССРЭ-ниң Улустуң артизи (1984);
*Тыва АССР-ниң Күрүне шаңналы (1971);
*«Хүндүткелдиң демдээ» орден.

==Дөзүк==
*[http://pomnipro.ru/memorypage7214/biography Алексей Боктаевич Чыргал–оол. Биография.] – pomnipro.ru
*[http://www.biografija.ru/biography/chyrgal-ool-aleksej-boktaevich.htm Алексей Боктаевич Чыргал–оол. Биография.] – biografija.ru
*[http://www.musenc.ru/html/4/43rgal-ool.html Алексей Боктаевич Чыргал–оол. Биография.] – musenc.ru
*[http://www.slovarik.net/muzyikalnaya_entsiklopediya/page/chyirgal-ool_a_b.8623/  В. И. Борисенко. Чыргал-Оол А. Б./ Музыкальная энциклопедия]
*[http://russiasib.ru/chyrgal-ool/ Чыргал–оол] – russiasib.ru


[[Аңгылал:!Main category]]
[[Аңгылал:Кижи]]
[[Аңгылал:Тыва]]
[[Аңгылал:Композитор]]
[[Аңгылал:Уран чүүл]]
