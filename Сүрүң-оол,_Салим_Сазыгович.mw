[[File:Салим-Сазыгович-Сурун-оол.jpg|thumb|180px|С.Сүрүң-оол]]

'''Салим Сазыгович Сүрүң-оол''' ''(апрель 15, 1924 чыл - апрель 10, 1995 чыл)'' — тыва шүлүкчү, прозачы, очулдурукчу, Тываның улустуң чогаалчызы.

==Намдары==
С.С. Сүрүң-оол 1924 чылдың апрель 15-те [[Тыва Арат Республика|Тыва Арат Республиканың]] [[Барыын-Хемчик кожуун|Барыын-Хемчик]] кожууннуң Акка төрүттүнген. [[Кызыл-Мажалык|Кызыл-Мажалыктың]] эге школазынга, [[Кызыл|Кызылдың]] башкы техникумунга, совет партия школазынга өөренгеш, күрүнениң башкы институдун дооскан. 

Күш-ажылчы намдарын партия обкомунуң инструкторундан эгелээн, Тываның ном үндүрер чериниң директорунга, кол редакторунга, радио комитединиң редакторунга Тываның Чогаалчылар эвилелиниң баштаар чериниң харыысалгалыг секретарынга, Тываның дыл, литература болгаш төөгүнүң эртем-шинчилел институдунуң дыл секторунга эртем ажылдакчызы кылдыр ажылдап чораан. 

С. Сүрүң-оол чогаал ажылын 1946 чылда эгелээн. «Баштайгы ном» деп шүлүктериниң чыындызы 1952 чылда чырыкче үнген. Ол ниитизи-биле 22 проза болгаш шүлүк номнарының автору, оларның аразында чонга эң-не билдингири: «Көк-көк даглар», «Ынакшыл-дыр», «Кижиниң намдары», «Авазынга даңгырак», «Өске кадай», «Тывалаар кускун». Ол хөй санныг өөредилге номнарын, орус-тыва, тыва-орус болгаш тыва дылдың тайылбыр словарын белеткээринге киришкен. Тыва дылче А. Пушкинниң «Хүлер аъттыг», «Цыганнар», «Кавказка туттурукчу», М. Лермонтовтуң «Калашников садыгжы дугайында ыр» деп шүлүглелдерин, П. Ершовтуң «Мөгенниг аътчыгаш» деп шүлүктээн тоолун, Лу Синьниң «А-Кьюнуң чогум төөгүзү» деп тоожузун болгаш өске-даа хөй чогаалдарны очулдурган. 

ССРЭ-ниң болгаш [[ТЧЭ|Тываның Чогаалчылар эвилелиниң]] кежигүнү. Тыва Республиканың улустуң чогаалчызы. Тываның комсомол шаңналының лауреады. Ооң адын «ХХ чүс чылда Тываның алдарлыг кижилери» деп Күрүне номунче киирген. Чогаалдары ССРЭ-ниң улустарының болгаш делегейниң улустарының дылдарынче очулдуртунган.

== Номнары ==
# 2 томнуг чогаалдар чыындызы (Кызыл, 1974)
# 2 томнуг шилиттинген чогаалдар (Кызыл, 1991-1992)
# «Баштайгы ном» (Кызыл, 1952)
# «Мээң аалым» (Кызыл, 1957)
# «Адыжок» (Кызыл, 1966)
# «Көк-көк даглар» (Кызыл, 1969)
# «Чечен чугаалар» (Кызыл, 1959)
# «Чайгы хүннер» (Кызыл, 1963)
# «Ынакшыл-дыр» (Кызыл, 1965)
# «Чолаачының оглу» (Кызыл, 1967)
# [[«Озалааш хем» (чогаал)|«Озалааш хем»]] (Кызыл, 1968)
# «Лейтенантының даалгазы» (Кызыл, 1970)
# «Авазынга даңгырак» (Кызыл, 1973)
# «Кымның оглул?» (Кызыл, 1977)
# «Өске кадай» (Кызыл, 1980)
# «Ак-Төш» (Кызыл, 1984)
# «Ногаан ортулук» (Кызыл, 1986)
# «Тывалаар кускун» (Кызыл, 1994)

==Дөс==
* «Тываның чогаалчылары / Писатели Тувы» 2000 чылда үнген ном
* [http://lrd63.narod.ru/index/0-56 С.С.Сүрүң-оол – lrd63.narod.ru]


[[Аңгылал:!Main category]]
[[Аңгылал:Кижи]]
[[Аңгылал:Чогаалчы]]
[[Аңгылал:Тыва чогаалчы]]
[[Аңгылал:Тыва]]
