'''Тываның төөгүзү''' — Алдай-Саян девискээрин ээжелей чуртаан [[Тыва чон|тыва чоннуң]] төөгүзү.

== Эң эртеги үелер. Даш век. ==
Ол үеде чурттап турган кижилериниң чурталгазын археология материалдарындан билип аап болур бис. Алдай-Саян девискээринге үш аңгы кижи төрелгетени чуртап турган. Ол болза '''Денисов кижи''', '''Неандертал кижи (лат. Homo neanderthalensis)''', '''Амгы үенин кижизи (лат. Homo sapiens)'''. Кижи төрелгеттен Африкадан үнген. Шаг шаанда аңгы-аңгы дүрзүлүг, хевирлиг кижилер чуртап чораан. Амгы үеде чүгле Homo sapiens деп хевири арткан.

'''''Эң эртеги даш век (Палеолит).'''''

'''Алдыы палеолит''' (2,6 млн. - 100 муң чыл бурунгаар үргүлчүлээн). Ол үеде Африкага '''Homo erectus''' деп кижилер чуртап чораан.
Олар Евразия девискээринче эң бир дугаар көжүп үнген. Тывага хамаарыштыр Homo erectus - туң Ашел культуразы илереттинер.
Ол культура 1,76 млн. - 120 чылдар иштинде үргүлчүлээн. Африкага ол үелерде 3 үш аңгы кижи төрелгеттени тыптып бодарап келген. Үжелээ Homo erectus - тан укталган. Кезек Homo erectus кижилери эволюцияның салдары биле өскерлип тургаш чаа кижи хевирлеринче шилчий берген. Чаа кижи төрелгеттениң тывылган ужуру Homo erectus-туң организиминге бооп турган өскерлиишкиннерден,
мутациядан хамааржыр. Чырык өртемчей кырынга эң баштай 640 хире чыл бурунгаар Денисов кижилери бодараан. Соонда 500 чыл бурунгаар Неандертал кижи аңгыланып тывылган. Ол-ла үеде чүгле арай орай, 200 чыл бурунгаар Амгы үениң кижизи тыптып келген.

Тывада даш вектиң үезинге хамаарышкан даш чеспектер бар. Homo erectus ажыл-агыйынга ажыглаар дашты тааржыр хевирлиг кылдыр чидиде шонуп аар. Ындыг даш-биле үнүштер дазылдарын казар, чүнү-даа үзе соп, кезип аап болур. Эң баштай Тывага Homo erectus-тар амыдырап турган. Ашел үезиниң бүдүүзүнде Неандертал кижилер база көжүп келген. Homo erectus-туң ажыглап турган чеспектерин Таңды-Ууланың мурнуу эдээнде, Торгалыг суурнуң чанынга тыпкан. Ол болза 100 муң чыл бурунгаар кылдынган херекселдер дир.

'''Ортаа палеолит''' (300 - 20 муң чыл бурунгаар үргүлчүлээн). Бо үеде Денисов биле Неандертал кижилери Евразияже көже бээрген. Сөөлзүредир 76 хире муң чыл бурунгаар Азия девискээринге Амгы үениң кижизи база тарап эгелээн. Ортаа палеолит үезинде Алдай-Саян девискээринге чурттап турган кижилерниң культуразын '''Леваллуа-мустьер''' деп адаар. Мустьер культуразын база-ла б. э. ч. 300 - ден 20 чылга чедир үргүлчүлээн. Амгы үениң кижилери Алдай-Саян девискээринче 50 хире муң чыл бурунгаар көстүп келген. Homo sapiens-тиң матералдыг культуразы Неандертал биле Денисов кижилеринден көңгүс ылгалбас. Олар шупту ажыл-агыйынга чаңгыс аай дөмей херекселдерни ажыглап турган. Неандертал кижизи Амгы үенинң кижизинден угаан медерели-биле, дыл домааның сайзыралы-биле база ылгалбас. Денисов биле Неандертал кижи төрелгетени бойдустуң балыы, аң-меңи биле амыдырап чуртап турган. Ол ийи аңгы кижи төрелгетени бот-боттары-биле аразында харылзашпас. Харын-даа бот-боттарын ойзур, сестир турган. Ынчалза-даа олар чүс-чүс муң чылдар иштинде чаңгыс улуг девискээрге кожа чурттап турган. Сибирьге Амгы үениң кижилери көстүп кээрге Денисов биле Неандертал кижилери чоорту чиде берген.

Төп Азияның калбак девискээринге чуртап турган кижилер чаңгыс аай дөмейлешкек даш чеспектер ажыглап турган, маңаа Алдай-Саян девискээри база хамааржыр. Улустар ажыглаар чеспектерин тускай '''леваллуа''' аргазы-биле шонуп аар турган. Леваллуа аргазы-биле кылырда дашты баштай чогуур хевирлиг кылдыр чонуп аар. Оон ол белеткеп алган дажындан херек чидиг кезектерни хоора соп аар. Хоора соктунган кезектерниң хевирин кижи боду чогаадып таарыштырар, даштан кандыг-даа чеспек кылдынып болур. Кылган чеспектер хевири аңгы: кески, сүргү, чыда огу ышкаш хевирлии база бар. Даштан чеспек кылыры берге, баштай таарышкан дашты тып шилип алыр херек, соонда ону кылырда мергежилдиг кижи херек. Даштан кылган херекселдерни ийи бөлүкке аңгылаштырып болур 1) Өвүрде бурунгуу аңчы-балыкчы кижилериниң кылып турган чеспектери. 2) Хемчик, Улуг-Хем улузунуң шонуп кылып турган чеспектери, олар колдуунда сай дажын буза шонуп турган. Тывада Мустье культуразы 25-18 муң чыл бурунгаар доозулган. 25-18 муң чыл бурунгаар Тывага дошкун соок агаар туруптарга кижи саны кызырылган, чамдык черлерге кижилер шуут чуртавайн барган. Неандертал кижилер куйларга, чадырларга чурттап турган. Улус аңнаар болгаш чаңгыс черге үр чуртавайн чорааннар. Аң-мең ол үеде сезик турбаан, аң кедээн аңчы чаштып союп чеде бергеш чыдазын октаптар хире турган. Аңнаар херекселдериниң аразында болас база турган. Боласты шывыдаарга ол аңның буттарын ораай кааптар азы чок болза бажын орта дээр болза аң азы куш моорап дүжер.

'''Үстүү палеолит''' (20 - 10 муң чыл бурунгаар) 
Бо үеде Сибирниң балыкчылары, аңчылары чоорту-чоорту Америка девискээринче сыстып эгелээн. Америка онзагай, кайгамчык оран. Ооң мурнунда Америкага кижи төрелгетени черле чуртап чорбаан. Америкаже Неандертал-даа, Денисов кижилери-даа, Homo erectus - даа көжүп четпээн, эң бир дугаар Амгы хевирниң кижизи ынаар көшкен. Американың ол үеде мегафауназы база кайгамчык болур, аңаа ол үеде Азияда чок дириг амыттыннар амыдырап, Азияда өспес үнүштер өзүп турган.

110 муң - 9600 чыл бурунгаар Сибирьниң соңгу чартыынга доштар калбаа биле чаттылып турган. Ол үени '''Сөөлгү дошталыышкын үези''' дээр. Ол үеде агаар сооп кээрге меңги доштар улгадып мурнуу чүкче сойлуп тураган, чылып кээрге доштар эрип каап соңгуу чүкче аткаарлай бээр. Соңгу чүктүң доштары улгатканда бедик таңдылар дургаар бадып турган. Алдай-Саян девискээринде таңдыларда аажок кылын меңги - доштар
чаттылып турган. Чүгле кудургайда хову черлерде дош турбаан. 9700 - 9600 чылдарда ол меңги доштар шуптузу эрип калган. Эрээн доштар суу амгы үениң хөлдер биле хемнерин чайааган. Чүгле бедик таңдыларда Сөөлгү дошталыышкын үезиниң меңгилери артып каан. Тывада Мөңгүн-Тайга бажында чайын безин төндүр эривес дош чыдып чыдыр. Ол меңги дош Сөөлгү дошталыышкын үезинден бээр чыдып турар.

'''''Ортаакы даш век (Мезолит).''''' Улуг дош эрип эстип каарга, мегафауна чидип арлы бээрге Мезолит эгелээн. Хурааңгайлаар болза Алдай-Саян чуртунга Мезолит 9 - 5 муң чыл бурунгаар үргүлчүлээн. Улуг аң-мең чиде бээрге чыда биле аңнаары бергедей берген, ча-согун биле аңнаары нептерей берген. Мезолит үезинде кижи саны база кызырлы берген, эртеги үелерде ышкаш улус чаңгыс черге бөлүк чурттавас апарган. Оран-таңдыга өг-бүле бүрүзү аңгы көжүп амыдыраар апарган.

'''Плейстоцен мегафауназы.''' 
Алдай-Саян девискээринге мага-боду кончуг улуг амытыннар чуртап турган. Ол амытаннар 10 - 8 муң хире чыл бурунгаар чиде берген. Мегафаунаның читкен чылдагааны тодаргай билдинмес. Бо айтырыгга хамаарыштыр эртемдээнерде 2 бодал бар.
1. Денисов биле Неандертал кижилер ол амытаннарже дыка үр, муң-муң чылдар иштинде аңнап келген. Ынчалза - даа мегафауна хораваан-даа, читпээн-даа. Амгы үениң кижизи Төп Азия, Сибирь девискээринче көжүп келгеш төтчеглекчи чазый чаңны-биле шаандагы мегафаунаны чок кылдыр узуткаан.
2. Климат өскерилгенинден мегафауна читкен деп бодап турар. Чогум Улуг дошталыышкын үезинде Сибирь климады бирде чылыгып, бирде аажок сооп
турган, ынчалза-даа мегафауна амытаннары шуут читпээн. Үе шаг бергедээрге ол амытаннар саны кызырлый бээр, чылып кээрге дириг амытаннар саны көвүдей бээр.

Мегафауна амытаннарының чижээ:
Дүктүг мамонт (лат. Mammuthus primigenius) Тожу биле Каа-Хемге тывылган мамонт азыглары Алдан маадыр аттыг музейде шыгжаттынып турар. Улуг мыйыстыг сыын (лат. Megaloceros), Дүктүг носорог (лат. Coelodonta antiquitatis), Куй арзылаңы  (лат. Panthera leo spelaea), Хову бизону (лат. Bison priscus), Куй адыы (лат. Ursus spelaeus), Азыглыг диис - Гомотерия (лат. Homotherium), Коргунчуг бөрү (лат. Canis dirus), Овцебык (лат. Ovibos moschatus), Черлик сарлык. Амгыы черлик сарлыктар чүгле Төвүттүң бедик сыннарында оъттап турар. Черлик аът Тарпан (лат. Equus ferus ferus). Черлик аът Евразияның делгем ховуларынга оъттап чораан. Амгы үеде черлик аъттар шуут артпаан. Пржевальскийниң аъды Equus ferus ferus - тан арай өске бооп турар.

== Неолит. ==
Үези: бистиң эрага чедир V дугаар муң чылы - бистиң эрага чедир III дугаар муң чылдың ийиги кезээ.

Кажан Тываның кижилери аргажок бичии, чиңге кылдыр чонуп каан даш сүүрлер ажыглап эгелээрге ол үени Неолит үезиниң эгези деп болур.
Ындыг бичежек инеленчек азы үш-булуңчук даштарны '''микролит''' дээр. Ол чидиг сүүрлерни согун, чыда бажынга хырбалап аар.
Тываның неолидин ийи үеге чарлыр. 1. Баштайгы эртеги үеде микролит чеспектерни ажыглап эгелээн. 2. Соонда дой саваларны кылып эгелээн.
Дой саваларны колдуунда херээжен кижи кылыр. Саваны кылыр дээнде баштай малгашты таарыштыр тудуп сыйбап аар, оон изиг отка кадырып артырып каар.
Эң эрги савалар бузундулары Хемчикте Доора-Даш деп черге тыптынган. Ол саваларның бедии 25-30 см., калбаа 18-20 см., даштын хээ биле чараштап каан.

Неолит үениң кижилери балыктаарда, суг кежерде хеме ажыглап турган.

== Афанасьев культуразы. Чес век. ==
Уези: бистиң эрага чедир III дугаар муң чылдың ийиги кезее – бистиң эрага чедир II дугааар муң чылдың эгези. Хакасияда Батени суурнуң чанында Афанасьев даа бар. Аңаа А. С. Теплоухов 1920-1923 чылдарда бурун үениң базырыктарын казып турган.

Чес ажыглап эгелээн. Чести эзилдирип билбес турган, чогум арыг чес рудазы чымчак ынчангаш ону даш-биле чуура соктап тургаш каасталгалар, ине, шивегей, бижектер кылып турган. Чогум бо үеде улус честен аңгыда алдын биле моңгун металлдарын база билир турган. Ол ийини база-ла чымчайтыр эзилдирбейн турган, олардан анаа каастаныр чүүлдер кылып турган.

Дой малгаштан саваларны часкап шаптааш, кыдыын хээ угулза-биле каастааш, отка кадырып алыр турган. Саваларның адаа чуурга хевирлиг шиш борбак, ишкири 1,5 - 3 литр хире. Дой саваны изиг от чанында хүлче хөөп кааш чемни хайындырып алыр турган.

Улус мал-маган тудуп эгелээн. Ол болза үш чүзүн: бода мал, чылгы мал биле хой болур. Тараа аймаан тарып база эгелээн. Тарааны даш - биле чуура соктааш чем кылдыр ажыглап турган. Амгы тыва чоннуң арат ажыл - агыйы Афанасьев үезинден эгелээн.

Афанасьев улузунуң базырык хөөрлери борбак, узуну 5-16 метр. Базырыктың кыдыын улуг даштар биле ораай салып каан. Базырыкты ийи кезе чарып каан, мурнуу биле соңгуу талалыг. Мурнуу талазынга өлген кижинин соогун (бажын) хүн ажар талаже угландыр чыттырып каар турган. Соңгуу талазынга калган кижиниң Эрлик оранынга эдилээр херекселдерин салып каар турган.

Афанасьев культураның базырыктары Тывада ам-даа тывылбаан, элээн каш бажыңнар орнун археологтар казып тыпкан. Бурун үениң кижилери Улуг-Хемде Доора-Даш деп черге чурттап турган. Доора-Даш суурнуң 5 дугаар каъды Афанасьев культураның кижилеринге хамааржыр.

== Окунев культуразы. Хүлер век. ==
Үези: бистиң эрага чедир II дугаар муң чылдың эгези – бистиң эрага чедир II дугаар муң чылдың ортузу. Хакасияда Окунев улус деп черге С. А. Теплоухов 1928 чылда ол үениң базырыын каскан.

Улустар 2 азы 4 дугуйлуг тергелер ажыглап эгелээн.

Чес-холаны эзилдирип өөренип алган. Чести изидир эзилдирип алгаш аңаа хөй эвес коргулчун холааш хүлер кудуп аап турган.
Хүлер чес - холага бодаарга кадыг металл. Ынчангаш улус хүлерден согун октарын, чыданың шиш бажын, билзектер, бижектер
кудуп аап турган.

Ховуларга улуг көжээлер тургузуп турган. Көжээниң узуну кижи дурту хире, чамдык көжээлер 4 хире метр чедип турар болур.
Көжээниң чиңге ужунга кижи дүрзүзүн чуруп каан болур, оон аңгыда аңаа аңнар, куш, чылан чуруун база немеп каан турар.
Шаандагы үениң улузу кижи дүрзүлүг көжээни бурган кылдыр санап турган. Көжээлер ыдык, улус оларны дагып, аңаа тейлеп турган.

Шылгараңгай көжээлер Хакасияда бар: ''Тас Хыс'' биле ''Улуг Хуртуях Тас''. Чамдык көжээлерге хүн арнын силбип чурааш, хүн арнындан үнүп чырып турар хүн херелдерин база шыйып көргүскен.

Базырыктар дөрбелчин азы борбак хевирлиг, ооң иштинде 10 ажыг даш хааржак бар. Өлген кижини ооргазынга чытыргаш ийи будун сөгедектей тыртып каар, бажын хүн ажар чүкче угландырып каан болур. Доора-Даш суурнуң 6-7 дугаар каъды Окунев культура кижилеринге хамааржыр.

== Карасук культуразы. ==
Үези: б. э. ч. XIII-IX вектер. Хакасияда Кара Суг деп хемниң чанынга С. А. Теплоухов онзагай чевеглер тып каскан. Ынчалдыр-ла ол чер ады - биле чаа тывылган культураны «Карасук культуразы» деп адаан.

Бо үеден эгелеп кижилер аът мунуп өөренип алган.

Улус мал-маганы-биле көжуп амыдырап турган-даа болза, суурлар база турган.
Чер бажыңнар тудуп турган. Бир черге дески улуг оңгар каскаш, ыңай өөрү борбак чудуктардан ханалар тудуп ап турган.
Ындыг бажың черже 1 - 1,5 метр ханы турган. Шалазын дой довурак - биле дескиледир чаап каар. Бажыңның серин черже шиштейтип каан чагылар тудуп турар болур. Хана дургаар, ыяш оруннар кылып каар, өрээл ортузунга суугу турар. Кыштың соогунда ыш үнер бажың дүндүүн эжик кылдыр ажыглап турган.

Афанасьев үезинден-не эгелээн тараа тарыыр ажыл - агыйы хевээр турган. Тарааның сывын хүлер кадыыр биле үзе кескеш, 
даштар-биле чуура дүрбээш чем кылдыр ажыглап турган.

Хову-Аксыга чес казып эгелээн.
Дарганнар ханы оңгарлар казып чер адаандан даштар үндүрүп алгаш, казып алган даштарны чуура соктааш эзилдирип турган.
Руда эзилдирер суугуну ол-ла оңгарлар чанынга тургузуп турган. Хову-Аксы рудазы мышьяк холумактыг боорга эзилдирип кудуп ап турган металлы ёзулуг хулер болур. 
Хову-Аксынын бурун чуртакчылары чес-холаны өске аймактың улузунга садып турган. Оңгардан чес казары айыылдыг болгаш берге ажыл. Археологтар бир оңгардан кижи сөөгун тыпкан, 
ол кижи хай-халапка таварышкаш оңгарга хөмдүрүп өлген.

Чевеглеринде чүс ажыг хөөрлер бар. Кижи чыттырар онгары даш хааржак болур.
Калган кижини оң азы солагай чартыынга чыттыргаш буттарын кожа салгаш ыргайты тудуп каан.
Бажын бирде чөөн чүкче, бирде барыын чүкче угландырып каар.

== Скифтер үези. ==
Үези: б. э. ч. IX вектиң эгези - б. э. ч. II век
Мурнуу Сибирге, Евразияның делгем ховуларынга скиф - сибирь культуралыг аймактар чурттап турган.

Археологтар Тыва девискээринге скиф үениң 2 - 3 культуразын аңгылап алган. Скиф үезинде аңгы-аңгы культураларда өлген кижиниң хөөржудер чуруму чогум дөмей бооп турган. Кижини солагай чартыынга сөгейти чыттыргаш, буттарын, холдарын база ыргайты тудуп каан болур. Өлген кижи бажын хүн ажар чукче угландырып каар. Чыттырар онгарлары ийи ангы: 1. Черге улуг оңгар казып каар шалазын, ханазын борбак ыяштар - биле кылып тудуп каар, аңаа 10 ажыг кижи мөчүзү чыдар болур. 2. Чаңгыс кижиниң мөчү - сөөгун салырда даш хааржак ажыглаар.
<br />
'''Өөк культуразы''' (б. э. ч. IX - III вектер) - бир дугаар хорумну Өөк хемниң чанынга 1916 чылда А. В. Адрианов казып тыпкан.
Өлген кижилерни солагай чартыынга чыттыргаш будун ыргайты тудуп каар.
Өөк культуразы 2 сураглыг хорумнуг: Аржаан I, Аржаан II. Ол ийи хорум хаанар хоруму болур.

'''Алды - Бел культуразы''' (б. э. ч. VII - VI вектер) - 1960 чылдарда чаа тывылган хорумнарны шинчилээш, археологотар база бир чаа культура аңгылап алган. Культуранын адын
"Алды - Бел I" деп хорумнуң ады биле адаан. Хорумга 1-ден 7 чедир хөөр турар. Өлген кижиниң оңгарынга атырып каар херекселдер: чуген, суглук, ийи бистиг бижек, бижек чидидер даш, шивегей, сөөктен кылган дыргактар.

'''Саглы культуразы''' ( б. э. ч. V - III вектер) - Бир дугаар хорумнарны Саглы ховузунга каскан.
Хорумнуң хевири борбак кыдыгларында даштарны херимней салып каан. Өлген бичии уругларны улуг кижи будунуң чанынга чыттырып каар. Өлген кижиниң оңгарынга атырып каар херекселдер: ийи бистиг хүлер бижек (акинак), балды (чекан), согун октары, дой савалар, ыяш аяктар, хола паштар, корунчуктер, хеп, кур дериг херекселдери, чинчилер оон-даа оске... Хүлүк кижи мойнунга гривна кедирип каар.

Скиф үениң кижилери оран - таңдызын чүдүүр турган. Хүн дагыыры онзагай болур. Саглы культура үезинде Улуг - Хорум деп черге улус алдын хүнүн дагып чораан. Черде даштар биле борбак хүн чуруун салып каан. Хүн чуруу дугуй ышкаш, бир улуг борбак төгерик иштинде бичии төгерик бар, ол ийи төгерикти 32 кезиндек тудуштуруп турар. Ол кезиндектер хүн херелдери боор.

Улус чер - бажыңнар биле өглерге чурттап турган. Чамдык өглерни 4 дугуйлуг тергелерге тургузуп каан болур, калбак ховуга
ынчаар көжуп чуртаарга дыка эптиг. Чер - бажыңны кыштагга тудуп турган.

== Гунн-сармат үези. ==
Үези: б. э. ч. II век - б. э. V век.

Гунн-сармат үезиң чевеглерин бир дугаар А. В. Адрианов 1915 - 1916 чылдарда шинчилээн, ооң соонда С.А. Теплоухов 1926-1927, 1929 чылдарда каскан.
Ол шагның культураларын аңгы-аңгы кылдыр адап турган.
С. И. Вайнштей '''Сыын - Чүрек культуразы''' деп турган, үези: б. э. ч. I век - б. э. IV век. Ол боду 1953, 1956-1957 чылдарда ол чевегни шинчилээн.
Л. Р. Кызласов '''Шуурмак культуразы''' деп адап турган. Л. Р. Кызласов Шуурмак культуразын 2 үеге чарган: 1 дугаар кезээ — б. э. ч. II век — б. э. I в.; 2 дугаар кезээ — II-V вектер. Ол культураны Л. Р. Кызласов 1955 чылда "Шуурмак - Тейге" каскан чевег ады биле адаан. Сөөлгү үеде Гунн-сармат үезиниң культураларын '''Көкел'''<ref>Бо культураның адын "Тываның төөгүзү" номнарында "Көк-Эл" деп бижип турар. С. И. Вайнштейн "Загадочная Тува" деп номунда ол культураның адын "Көкел" деп тайылбырлап турар. Википедияга бо культураның адын  С. И. Вайнштейнниң тайылбырлаан уу-биле артырып калдым. Ол культураның ады "Көк чурт" дээн уткалыг бе, азы "дуюг сөөгү" дээн уткалыг бе? Ону улай сайгарып, шинчилеп көөр болза эки! Орус археологтар болза ол культураның адын "Кокэль" деп бижиир. &nbsp;&nbsp;&nbsp;"Тываның төөгүзү" Том I.//ТДЛТЭШИ, Тываның ном үндүрер чери. Кызыл - 1966 чыл. История Тувы. Т. I. // В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с. Вайнштейн С. И. "Загадочная Тува" Издано ООО "Домашняя газета". Отпечатано в ФГУП Издательство  "Известия" УД П РФ. Москва - 2008 год, 381 дугаар арын.</ref> деп сөс - биле адаар апарган.

Чогум "Көкел" чевеглерин 1960 - 70 чылдарда С. И. Вайнштейн биле В.П. Дьяконова казып шинчилеп турган. Мында бүрүнү - биле 400 оңгар бар, ол 400 - тен 322 - зинде кижи хөөржүдүп каан.
Чевег хевири борбак кыдыын даштар - биле кажааландыр салып каар. Гунн-сармат үеде өлген кижини ыяш хааржак иштинге суккаш дорт дургаар ооргазынга чыттырап каар аппарган. Бажын хүн ажар чүкче көрүндүрүп каар. Хааржакты кылырда кадаглар, узун манзалар ажыглаар. Бажының бертинге ыяш азы дой сава салып каар, аңаа чем турар, будунуң адаанга тавака хой эъди салып каар. Эр кижиниң чанынга колдуунда ча, согуннуг саадак, ыяштан чазап каан селеме, чыда салып каар. Херээжен кижи чанынга аяк - сава, эдирээ, шивегей, сөөк дыргак, чинчи көрүнчук чыдар.

Ыяштан чазап каан эзерлер тыптып келген. Эгезинде ыяш эзерни чүък чүдүрер кылдыр ажыглап турган, соонда ыяш эзерни кижи олурар кылдыр эптештир таарыштырып каан. Ыяш эзерниң хевири элээн үр үе иштинде өскерлип, олуду эптежип турган. Эң бир дугаар ыяш эзерлер кылырда анаа ийи манзаны курлар-биле тудуштуруп каар. Башкы биле соңгу бажын база-ла дески манзалардан хирээлеп чазап каар турган.

Чаа культураның тывылган чылдагааны хунну аймактан хамааржыр. Хунну аймактың хааны Модэ, кожа - хелбээ аймактар - биле дайын - чаа өөскудуп эгелээн. Дайын халавындан дескен улус Тываның девискээринче көжуп турган. Чогум Хунну аймаа түрк дылдыг аймактарга хамааржыр,ол аймактың ады, ооң төөгүзү ол үениң кыдат бижиктерде артынган. Бо хамык дайын-чааның өөскен чылдагааны аңгы-аңгы, колдуунда кижилерниң бак, чазый аажы чаңында. Модэниң шериглери өске аймактың кижилерин үптеп, эт - хөренгизин хавырып турган. Хуннуларга дарлаткан аймактар чыл санында үндүрүг төлеп турган. Кыдат төөгу Ухуань деп аймак дугайында бижип турар, ол аймак инек, аът, хой кежи биле үндүрүг төлеп турган, бир эвес өг ээзи үндүрүгнү үезинде төлевес болза ооң алган кадайын ажы төлүн кул кылып алгаш сүрүп апаар турган. Хунну аймактың Кыдат биле харылзаазы бир тускай.

== Эл үези<ref>А. Д. Грач бо үени "Древнетюркское время" ("Эрте бурунгу түрктер") деп турар, Л. Р. Кызласов болза тускай "Каганатарга" үзүп турар. Чаңгыс түрк аймактың ады-биле бүдүн үени адаарындан ойталадым чүге дизе Алдай-Саян девискээринге түрктерден аңгыда өске аймак-сөөктер база көжүп турган. Шак бо чүүлдү тыва номчукчу билип алза кончуг чугула. "Каганат" деп сөс ажыглаарындан база ойталадым чүге дизе ол сөстү эртемдээнер таарыштыр чогаадып алган бооп турар. Улуг күрүнелер азы каганатар солчуп турза-даа кожа-хелбээ аймактарның амыдырал чурталгазынга шоолуг өскерлиишкиннер-даа турбаан.
"Тываның төөгүзү" номнарында "каганат периодизациязын" ажыглап турар. Чогум тываларның өгбелери боттарының күрүнелерин "Эл" деп сөс-биле адаар турган.</ref>. IV - XIII вектер. ==

Каш-каш чоок кавыда чуртап чораан улус боттарының аймак күрүнезин тургузуп алыр чаңныг турган. Олар боттарының күрүнезин '''«Эл»''' дээр турган. Ону Орхон-Енисей бижиктери херечилеп турар. Чогум '''"эл"''' деп сөс түрк дылдарда '''"хол"''' деп очулдуртунар. Амгы тыва дылда эл деп сөс эргижирей берген болур. "Демир-Шилги аъттыг Тевене-Мөге" деп маадырлыг тоолда мындыг сөстер бар: ''"Эл-холдан эвилеңейнип туруп, база-ла сарыг хип кадаан уштуп эккелгештиң ...''" <ref>Демир-Шилги аъттыг Тевене-Мөге. Тыва тоолдар.// Тываның дыл, литература болгаш төөгунуң эртем шинчилел институду. Кызыл: Тываның ном үндүрер чери. 1972 чыл, арын 27</ref>. 
Тывада "Эл - Бажы" деп чер ады база бар. Чүге бистиң бурун өгбелеривис хол деп уткалыг сөс-биле боттарының күрүнелерин адап турганыл? Оозу арай билдинмес!

'''Жуань-жуань''' (төөгү номнарында кысказы - биле Жужань дээр). IV вектиң төнчүзүнде Гоби ховуларынга жуань-жуань (жужань) деп аймак тыптып келген. Кыдат төөгү бижиктери жужаннарны көк-мелегей улус деп бижип турган. Оларның даштыкы хевир-дүрзүзү курт - кымыскаяктарга дөмей боорга, оларны жуань - жуань деп адап алган. Жужан аймакты чаартып тургускан кижи Гюйлухой болур, ол болза эрес-дидим кижи турган. Ордузу - биле Гюйлухой кыжын Гоби ховунуң мурнуу чарыынга көжүп, чайын соңгуу чартыынга көжүп турган. Чылдың-на ол кыдаттарга аът, киш кежи биле үндүрүг төлеп турган.
Жужаннарның тергиидели Дэудай хааның үезинден эгелээн. Дэудай хаан бодунуң шериин чаартып алгаш, соонда жужаннар барып-барып бүдүн Калганы ээжелеп алган. Оларның күрүнези барыын чүкче ''Карашар хоорайга'' чедип, чөөн чүкте ''"Чосон"'' деп көрей чуртунга чедип турган. Соңгуу чүкте жужаннар Байкал хөлге чедир тергиидеп турган. Дэудай боду Хангай таңдызынче ордузун көжүрүп алган. Дэудайдан эгелеп Жужан аймактың башчакчыларын хаан деп адаар аппарган.

'''Гаогюй (Улуг тергелер)''' Соңгу чүкте аймактарны кыдаттар '''дили''' азы '''гаогюйнун динлинери''' деп адап турган. Ол бөлүк аймактар хуннудан укталган деп санатынар. Гаогюй динлиннери 12 сөөктен тургустунган, оларның бактакчылары тускай шериглиг база турган. 
Ол үелерде гаогюй динлиннери жужаннарга чагыртып турган. Динлинерниң шериин фуфуло сөөктен укталган Афучжило деп кижи чагырып турган.
Кажан 487 чылда жужанарның хааны Дэулунь Кыдатче халдайн дээрге Афучжило ону канчап - даа чагып сургап чадап каан.
Соонда Афучжило хорадай бергеш бүдүн аймаа - биле барыын чүкче көже берегш "Гаогюй" деп куруне тургузуп алган. Бо үеден эгелелеп динлиннер жужаннарга чагыртпас апарган. 
Афучжило биле Цюнки алышкылар эптиг найыралдыг чуртап чорааннар, олар күрүнезин 2 кезекке аайлап чарып алган. 
Чурттуң соңгу чартыын Афучжило, мурнуу чартыын Цюнки чагырып турган. Жужаннарның хааны Дэулунь Гаогюй күрүнезинче шерии - биле кээрге, Афучжило бодунуң шериин чыгаш жужанарны чылча шаапкан. Динлинерниң хаанары барыын чүкте эфталиттер - биле, чөөн чүкте жужаннар - биле дайылдажыр чаңныг турган.

'''Мөнге Түрк Эл''' Түрк аймааның чурту Алдай даглары болур, оларның чуртунда демир уургайлары бар ынчангаш олар жужаннарга демир-дес - биле үндүрүг төлеп турган.
Түрктерни башкарар кижи '''шад''' албан-дужааладыг болур, эң баштай түрктер жужан аймактың хаанынга чагыртып турган. Түрк элдиң шады '''Түмен''' турунда түрктерниң тергиидээр үези келген болган.
Түмениң хей-ады бедик, үүлези бүдүнгүр кижи турган хевилиг. 534 чылда түрктер хөвең, торгу пөс садып аар дээш кыдат кызыгаарынга көстүп келген.
Түрктер 530-540 чылдарда кыдатта "Соңгуу Чжоу" биле "Барыын Вэй" күрүнелери-биле харылзаа тудуп алган. 
546 чылда Түмен теле аймактар-биле дайылдашкаш оларның чамдык кезиин чагырып шыдапкан болган. Бо үеден эгелеп Түмен теле аймактараның түрлүг шериин
бодунуң аайынга ажыглаар деп бодай берен. Түрктер шады Түменниң шерии көвей болгаш четчир апаарга ол жужанар-биле дайын кылыр деп бодап алган.
Ол 552 чылдың кыштың соогунда кажар арга-биле жужан ханның ордузунче  халдап кирген. Жужаннар хааны Анахуань дайызынарга алыпас дээш боду амы-тынынга четкен.
Ол-ла чылын Түмен бодун '''Эл хаан''' мен дей берген. Жужуанар аймаа тоо-быдарай берген: бир чамдыы Тйефу деп хааны-биле чөөн чүкче көже берген, өске чамдыы кыдатче дезипкен болган.
Дараазында '''Муган''' биле '''Истеми''' алышкылар чаа-даыйын ёзузу-биле элин кончуг улуг девискээрже шөйүп алган, түңнелинде '''Мөңге Түрк Эл''' тургустунган. Эл-күрүнүң кызыгаары соңгуу чүкте Сибир тайгазынче шөйлүп, мурнуу чүкте Төвүт биле кыдатың күрүнелери-биле кызыгааржып турган, чөөн чүкте көрей чурту биле Сарыг далайга чедип турган, барыын чүкте Азов далайга чедир чедип турган. Жужаннардан аңгыда түрктерниң ханныг-каралыг дайызыннары Апарлар болур, Истеми олар-биле ырма-сынчыг чаалашкан. Түрк элдиң барыын чүкче шөйүлгенниң чылдагааны апар аймаанда болбазыкбе! Апарларны сүрер дээш Истеми шериглери биле Азов далайга чедир чаалашкан.

'''Сеяньто (Соян<ref>Сеяньто аймаан чамдык төөгү шинчилекчилери тываларның ''Соян'' сөөгү -биле холбаштырып турар. Бо дугайында тываның төөгү номунда 80 дугаар арында тайылбыр кезекте айыткан. История Тувы. Т. I. Глава V. Древнетюркская эпоха// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001</ref>)'''
Сеяньто аймаа 2 сөөктен тургустунган. "Сйе" биле "яньто". Баштай олар түрктерге чагыртып турган. Сейяньто, Уйгур биле Байырку аймактар 627 чылда үймээн үндүрген, түрктерниң '''Кат Эл хааны''' аймак чону - биле Алдай дагларынче дезипкен. Үймээн үндүрген аймактарны сеяньтонуң '''Инан''' деп кижи башкарып турган, сөөлзөредир ол 628 чылда бодун Йенчу Билге хаан деп чарлаан. 630 чылда Инанга 9 кожа-хелбээ аймактарның баштакчылары бараалгаан, ол тос аймак катыжыышкынын '''Тогус-огус''' деп адап турган. Инан дириг турунда Тогус-огус аймаандан түрктер безин сестир турган.

'''Түрк сир чон''' 682 чылда '''тудун Кутлуг-чор''' үймээн үндүрген. Баштай ол кыдат кызыгаарында хоорай, суурларны үптеп чоруп турган. Эгезинде ооң шериинге 17 кижи санатынып турган. Ыңай-бээр кыдаттар-биле чаалажып тура-ла Кутлуг экер-эрлик эрлерни бодунуң чанынче чыыра тудуп аап турган. Ону сүрген кыдат шериглерден ол бирде Чугай-Кус дагларынга, чок болза Кара-Кум ховузунга чаштып турган. Соонда чоок кавыда ара-албаты база олче сөктүп эгелээн. Кутлуга бараалгап келген улустарның аразынга '''Юань чжень''' деп кижи турган.
Чыылган чонга хаан бол деп Кутлугну Юань чжень албадаан. Ынчалдыр түрк-сир чоннуң эл-күрүнези тыптып келген. Юань чженьни Орхон-Енисей бижиктеринде '''Тоң-югук'''<ref>1. "Тоң Аралчын хаан" деп тоолдуң адында "Тоң" деп сөс биске сонуурганчыг болур. 2. Ол ат ''Ton Jugug'' деп ийи сөстен тургустунган. ''Ton'' деп сөс-биле түрктер баштай төрээн уругну айтыр, тывалар база бир дугаар төлүн "дун уруг" дээр, ''jogug'' дээрге "байлак, эртине" дээн уткалыг. Турцияның дыл шинчилекчизи Али Ульви Элёве  ''Ton Jugug'' деп сөстү "Улуг ноян" азы "Дээди дүжүмет" кылдыр очулдурар дыр. С.Г. Кляшторный
Древнетюркские рунические памятники как источник по истории Средней Азии.// М.: «Наука», 1964. 30-31 арын.</ref>
деп хүндүлүү-биле адап турар. Тоң-югук ынчан турбаан болза кажан-на бир Кутлуг кайгалдары-биле кыдат шериглерге туттургаш шаажыладыр турар чадавас. Кутлуг чаа күрүнениң хааны апаргаш '''Элтериш хаан''' деп атты алган. Тоң-югук '''Өдүген''' тайгазынга көжүп турган Тогус-огус аймаа-биле (уйгурлар) чаалашкаш, оларны чылча шаапкаш тарады сывырыпкан. Сөөлзүредир Элтериш хаан бодунуң ордузун Өдүгенче көжүрүп алган. Түрк-сир чоннуң сураглыг кижилери Тоң-югуктан аңгыда Элтериш хааның оглу '''Күл-тегин''' болур. Ол ийи кижи 4 чүктүң дайызынын оожуктуруп баскаш, эл-чуртунга амыр-дыш тайбың үелерни берген. 

'''Он уйгур''' Түрктерниң аразында хаан дүжүлгези дээш дайын үнерге, басмыл, карлык биле уйгурларның баштыңнары ыыт чокка чугаалажып алгаш түрктерже халдаар деп бодап алган. Олар 742 чылда хаан ордузунче халдааш түрктеринң хаанын өлүргеш боттарының күрүнезин тудуп алган. Соонда уйгурлар баштыңы '''Күлүк Бойла''' кожа аймактарны чагырып тиилээш бодун Кутлуг Билге Күл хаан деп чарлаан, ол үеден эгелеп уйгур аймааның Алдай-Саян девискээринге тергиидээр үези келген. Күлүк Бойланың тыны үстү бээрге дүжүлгеге ооң оглу '''Баян чор''' саадапкан. Баян чор ыңай бээр чаалажып чорааш кожа аймактарны оожуктуруп чагырып алган. Уйгурлар хааны бодунуң чуртунга '''Орду балык''' (хоорай) тудуп алган. Хемчикте, Улуг-Хемде уйгурлар база хоорайлар тудуп алган. Амгы үеде ол хоорайлардан ханалар, бажыңнар таваа арткан. Тыва чон ол хоорайларны малгаш бажың азы чер бажың дээр. Амгы үеде 17 хоорай биле 1 хайгаарал чери тывылган. Ол хоорайларның амгы аттары болза Балгаш-Бажың, Элдиг-Кежиг, Бажың-Алаак, Шагаан-Арыг I, Элегес-Аскы дээш оон даа өске. Тере-Хөлде уйгур үезинде тутунган Пор-Бажың база бар. Ол хоорайлар уйгур элдиң кызыгаарын камгалап турар, бир хоорайдан өске хоорайже ханалар база шөйлүп тутунган. Хоорай бүрүзү кылын улуг ханалар-биле куржалган.
Уйгурларның беглери сарыг шажын, манихей чүдүлгени кончуг сонуургаар турган.

'''Кыргыс''' Уйгур элде йаглакыр биле эдис уктуг беглер хаан дүжүлгезин былаажып, бот-боттарын өлүржүп эгелээн. Йаглакыр уктуг беглер бодунуң хаанын олуртуп аарга, эдис сөөктүг Күлүк бага дарган кыргыстың Ажо хаанындан дуза дилээн. 840 чылда ол ийи кижи шериглери-биле Орду балыкче халдаан, уйгур хаан өлүрткен, дайызыннар хоорайны үптээш өртедипкен. Сөөлзүредир кыргыстар хааны Калга девискээринде аймактарны бодум чагырар мен дээш уйгурлар-биле өлүгүже чедир чаалашкан. Кыргыс хааның ордузу Калга девискээринде тергиидей берген, ордузун ол Таңды-Ууланың мурнуу эдээнче көжүрүп алган. Кыргыс күрүне күчүлүг апаргаш, кыдат хаанның төрези-биле харылзаа тудуп алган. Чогум кыргыстар бодунуң баштының Хаан дивес '''Ынал''' дээр турган.
Кыргыстарның төрээн чурту Минусинск ховулары болур. Ол чер чылыг шык аңаа тараа эки өзер, база-ла чер-хөрзүнү демир биле байлак боорга ол черниң улузу демир-дес аймаан боттары бүдүрүп турган.
Өлген кижилерни орнукшударда баштай ооң дериг-херекселин, бага бодун өртедиптер турган, соонда оңгар каскаш, өртенген сөөктерни, хамык дериг-херекселин хөөп каар турган.

'''Үш курыкан'''. Бо аймак Байкал хөлдүң эриинге, Иркут, Лена хемнерниң бажынга чурттап чораан. Ол черниң дарганары демир аймаан казып, ажыл-агыйга херекселдерни соп, кудуп аап турган. Үш курыкан чүгүрүк, "сес даванныг" тергиин эки чылгы мал азырап турган. Аймак даргазы '''Сегин''' деп дужаалдыг.

'''Тыва.''' Тывалар<ref>Бо таварылгада "Тыва" дээрге шаандагы аймак ады дыр. Кыдат бижиктер оларны "Дубо" деп дамчыдып турар.</ref> Көпсе хөл эриинге чурттап чорааннар. Аймаа үш сөөкке чарлыр, сөөк бүрүзү даргалыг. Аңчы чон ай, бес казып чиир, балык эъди-биле амыдыраар, чадырларда чурттап турар. Тонну иви, киш кежинден даарап аар. Куш кежинден бөртер кылып аар. Куда дойунда аъттар белекке бээр, арай ядыылары иви кежи биле кургаткан ай сөңнээр.

'''Бурун Тыва'''
Тываларның өгбелери амгы Тыва Республика девискээринден аңгыда бүдүн Алдай-Саян девискээрин ээжелей чурттап турган. Чогум ол үеде Хемчикке '''Ас''' аймаа, Улуг-Хемге '''Чыгат''' аймаа
чурттап турган. Ас биле Чыгат аймааның маадырлары чуртун үе-дүптен бээр чазый ээжелекчилерден камгалап келген. Түрктер, уйгурлар хаанары Хемчик биле Улуг-Хем девискээрин чагырып аар дээш шериглери-биле ынаар шургуп-ла турган. 709 чылда Тоң-югуктуң шерии чыгат аймааның маадырлары-биле Үрбүнге сегиришкен, сөөлзүредир Тоң-югук астар-биле Кара-Хөлге чаалашкан. 750 чылда Баян-чор чыгат аймааның маадырлары-биле Улуг-Хемге үскүлежип турган.

'''''Орхон-Енисей бижиктери''''' VII вектиң ийиги чартыында тыптып келкен. Бир кончуг мерген кижи согдак чоннуң алфавидин түрк дылга таарыштыргаш чаа бижик чогааткан. Чаа бижикке кезек үжүктерни ол кижи чогаадып алган. Бижикти чогааткан кижи согдак дылды эки билир турган. Бо бижик шаандагы түрк дылдың чүзүн-бүрүн үнүн тускай чурагай-биле демдеглеп айтып турар. Чурагай саны үжен ажыг, үжүктерни алфавит кылдыр чергелештир тургуспаан. Орхон-Енисей бижии черниң черинде тускай ылгалып чоруур үжүктерлиг. Улуг-Хем бижии Органда бижиктерден арай ылгалып чоруур, Алдайда бижиктер өске черлерде бижиктерден база бичии ылгалдыг. Бижикти чүгле дашка силип каар турган, сааазын кырынга бижээн чаңгыс борбак '''"Төлге бижии"''' бар. XI векте улус бижикти ажыглавайн баарга ол чоорту уттундура берген.

'''''Көжээ''''' Көжээлерни тываларның өгбелери Окунев, Скиф-сармат үелеринде-ле салып турган. Ындыг-даа болза VI-IX вектерде тургузуп турган көжээлер бир тускай. Кижи дүрзүлүг көжээни Эрлик оранынче чоруй барган кижиге тураскаадып салыр. Мергежилдиг кижи калбак дашты чонуп тургаш чырык өртемчей кырынга чурттап чораан кижиниң арнын, хевин мага-бодун дөмей кылдыр силип каар. ''Кижи-көжээ'' хүн үнер чүкче көрүнген. Бир эвес өлген кижи маадыр чораан болза көжээзиниң оң чартыынга '''балбал''' тургузуп каар. Балбалдар саны каш-даа боор, маадыр кижи чырык өртемчейге чурттап чорааш чеже кижи өлүрген дыр ол хире санныг балбал тургузуп каар. ''Бижиктиг көжээлерни'' VII - IX вектерде тургузуп турган. Бижиктиг көжээни база өлген кижиге тураскаадыр. Бижиктерниң хөй кезии кударанчыг үш-дөрт одуруглуг домактар болур. Ында чок апарган кижи бодунуң ат-сывын, сөөгүн айтпышаан эл-чуртундан, кадайындан адырылганын халактап турар. Бижиктер кыска-даа бол, олар дириг чораан кижиниң чурталгазын төөгүлеп солун, чугула болуушкуннарны сагындырып айтып турар. Күлүк кижиге тураскааткан дашта, күлүк кижи кайы угже чаалапжып чораанын, каш дайызынны узуткаанын бижип каар.

'''''Хеп-сын''''' Ол шаандагы үеде тываның улузу кандыг хеп кедип турганын билип аары арай берге. Чевегни казып аарга, чыттырган кижиниң кеткен хевинден чүү-даа артпас боор. Колдуунда кижи сөөктери чыдар, хир-довурак аразында ирип калган торгу азы шекпен пөс артынчылары чыдар. Кижи дүрзүлүг көжээлерде тон хевири база тода көзүлбес. Шаанда улус тонунуң эдээн оң эвес, солагай чартыынче эжип аар турган. Ынчангаштың иштии хою солагай талыкы эдээ болур, даштыы хою оң талакы эдээ болур. Кижилер тонун албан куржанып алыр. Аңгы-аңгы дериг херекселдерлиг хөм курлар билдингир. Көжээлерден ийи аңгы бөрт илереттинер: калбак бөрт биле, довурзак. Алгыдан чымчак идиктер даарап аар, идик бичиижек думчуктуг. Кыжын ындыг идикке хаак кедип аарга эптиг, даг өөрү кылаштаарга хаактар буттан белен уштунмас.

'''''Дайын чепсээ''''' Хүлүк кижи тускай хептиг болур, аңгы тонга чиңге дөрбелчин демирлер чышпыр даарап аар. Ол тонну куяк хеп дээр. Аъдынга база куяк хеп кедирип аар. Күлүк  кижи анаада куякты кетпес, тергеге азы шары ооргазынга чүдүрүп алыр. Дайызын чоошкулап кээрге тулчуушкун бертинде аар куяк хепти кедип аар. Куякка согун огу белен дыынмас. Шериглер албан ийи хөдел аъттыг болур. Хөдел аъттыг шериглер кыска үе иштинде дыка ырак оранче
чедип шыдаар. Дайызын согар хылыш, үттээр чыда ажыглаар. Хүлүк кижиниң чыдазы аажок узун, чамдыкта чыданың бажынга илчирбеге борбак демир азып аар. Чыда дайынын түрктер кончуг ажыглаар турган. Селемениң бизи чаңгыс талазында, ыргак бистиг селемелер VII векте тыптып келген.

'''''Ажыл-агыйга хереселдер''''' '''Бижек''' шаанда тываларның амыдыралында кончуг чугула дериг-херексел. Ону бичии уруглар-даа, чөнүк-кырганнар-даа эдилээр. Бижекти демирден кылыр, хынын, тудазын ыяштан кылыр. Тываларның өгбелери аңгы-аңгы бистиг бижектер ажыглап турган. '''Кержек''' дээрге чазаныкчы кижиниң чугула херексели. Бизи доора дургаар, оозу биле балдыдан ылгалыр. Кержек-биле чүнү-даа кылыр: ыяш кезип ужуруп аар, деспи, доскаар, хууң чазап аар.
Савалар аңгы-аңгы болур. Доңга, аяк, калгак ыяштан чазап каан болур. Демирден дарган кижи '''казан паштар''' кылып аар. Казан паш ийи хевирлиг: бирги - от кырынга азып каар борбак паштар, ийиги - ийи кыдыында тудалыг, черге салыр борбак буттуг, чамдыкта ындыг саваларны кылырда чиңге, ама демирлерни кадаглар-биле тудуштуруп аар. Дойдан кылган чиңге болгаш калбак аастыг доңга савалар база турган.

'''''Аът дериг хересели'''''
Эзеңги соңгуу кыдаттың күрүнелеринде тыптып келген. Аът кырынче үнүп аары белен болзун дээш ыяш эзерниң оң талазынга баг ылдыртып каар. Ол багны дүжүмет кижи чада азы тепкииш кылдыр ажыглап турган, чогум ындыг улус аътка олуруп алгаш будун багдан уштуп аар турган. Соонда ындыг тепкииш эзеңги кылдыр хуула берген. Эзерге эзеңги ылдыртып алырга чыдалыг кижиниң олуду быжыг болгаш кончуг эптиг болур. Куяктыг, чыдалыг кижиге эзеңги дээрге быжыг болгаш эптиг тепкииш бооп турар. Эзеңгиге хүлүк кижи так кылдыр тепкинип аарга чыдазы-биле дайызыны дүжүр азы үттей шанчары белен болур.
VI векте түрктер биле аварлар эзенгилерни аът мунарда ажыглап турган. Харын-даа түрк биле авар аймактың теригидели биле эзеңги чөөн чүктүң чоннарынче тарай берен.

'''''Каасталга''''' Ол үеде сырганы эр-даа, херээжен-даа кижи кедер. Сыргаларның хевирлери аңгы-аңгы, эр кыс кижилерниң сыргалары көңгүс ылгалбас. Кыс кижи колдуунда ийи сыргалыг чоруур, эр кижи колдуунда  чаңгыс сырганы эдилээр. Улус чамдыкта ийи аңгы сырганы кулаанга кедип алыр.
Өске каасталганы улус канчаар эдилеп турганын, бо үеде тода билбес бис.
Чинчини сөөктен, сыын дижинден, шилден, өңнүг даштардан кылыр аар. Билектээшти хүлерден кылыр. Билзектер чүгле Даг Алдайда Кудырге чевээнде тывылган, ында честен, мөңгүнден кылган билзектер бар.
Билзектерни эр-даа, херээжен-даа кижи эдилээр. Өске черлерде билзектер ам-даа тывылбаан. Кижи бодаарга улус билзек, билектээш, чинчилер  шоолуг кетпес турган.
Көрүнчүктү эр-даа, кыс-даа кижи эдилээр, ол ийи хевирлиг: ак биле караңгы демирден кылган. Хүлер биле мөңгүнден кылган көрүнчүктер база турар. Ак көрүнчүктер кыдаттан кээп турган.

'''Кыдат транскрипцияның бергези. Буруңгуу түрк дылдар дугайында эртем (Тюркология).'''
Буруңгуу үеде чурттап турган кижилер дугайында, хамык аймактар төөгүзүн колдуунда кыдат төөгү бижиктеринден билип аап турар бис. Кыдат дыл  түрк, самодий, кет сөстерни шын дамчыдып шыдавас. Чараш түрк сөстер кыдат дылда үен-дайян кылдыр хуула бээр. Төөгү шинчилеп турар кижилер кыдат дылдың онза берге транскрипциязын албан билир боор ужурлуг. Чижек кылдыр: "хунну" деп аймактың ады кыдат транскрипция дыр, ол чоннуң ёзулуг адын билбес бис. "Сяньби", "дунху" деп аймактар ады база кыдат транскрипция дыр, ол аймактарның шын аттарын база билбес бис. Кыдат төөгү бижиктеринде "жуань-жуань" деп аймак ады бар. Бо таварылгада "жуань-жуань" деп сөс транскрипция эвес тир. Кыдат төөгүчүлер өжегээр ол аймактың улузун кыжырып, дорамчылаар дээш "жуань-жуань" деп сөс-биле адап алган. Кандыг аймакты кыдаттар "жуань-жуань" деп сөс-биле адап турганыл? Эртемдээнер кыдат бижиктерни Орхон-Енисей бижиктери-биле дөмейлеп тургаш шаанда чурттап чораан улустуң ат-сывын, аймак-сөөгүн тодарадып аап турар.

Орхон-Енисей бижиктерин эртемдээннер номчуп шыдапкан-даа болза. Мында база бергелер артып каан. Дыл шинчилекчилери чамдык бурунгу түрк сөстерни бодунуң билир аайы биле арай аңгы-аңгы кылдыр номчуп адаптар дыр. Шаанда Алдай-Саян девискээринге чурттап турган кижилер канчаар чугааланып турганын эртемдээннер ам-даа тода билбес. 1969 чылда орус дыл кырында  "Древнетюрский словарь" деп ном үнген. Ол номга эмин эттир бүзүрелдиг болбас болза эки, чүге дизе ол ном дээрге тюркология эртеминиң амгы үеде сайзыраан чадазын түңнеп айтып турар. Лингвист кижи бир шаандагы сөстү очулдуруп каарга ол сөстүң транскрипциязын номчуурга тывазывас бооп база болур. Кандыг бир сөс тывазывас боор болза ол сөстү шын дамчыткан бе азы шын эвес дамчыткан бе деп чигзиниг кижи сеткилинге артып каар.

== Моол күрүнелер тергиидели. XIII - XVIII вектер. ==
XII векте Кыргыстар күрүнези ийи чарлы берген турган. Бир күрүне Минусинск ховузунга турган, өскези Улуг-Хем, Хемчике турган. Ол ийи күрүнени кыргыс уктуг, Ынал дужаалдыг кижилер башкарып турган.

'''Сегис-огус.'''<ref>>Юань-чао би-ши ол аймакты найман деп адап турар.</ref> Алдай биле Каңгай сыннар аразынга сегис-огус аймактар катыжыышкынны турган, ол аймактарны Ынанчы Билге-хаан башкарып турган. Ынанчы Билге-хаан кызыл дустай бээрге, ооң ийи оглу
хаан дүжүлгезин былаажып тургаш күрүнезин ийи чарып алган. Ынчангаш сегис-огус аймааның бир кезиин Даян-хаан, өске кезиин Буюрук хаан башкарып эгелээн.

'''Херээт.''' Орган биле Тогла хемнерни дургаар херээт аймак катыжыышкыны көжүп турган.

'''Меркит.''' Байкалдың мурнуу эриинге меркит аймаа турган.

Моол дылдыг аймактарның төрээн чурту Амур хемниң бажы, соңгу Манчжурия девискээри болур. Оларны IV-IX вектерниң Бурхотуй культуразы-биле холбаштырып турар. Моолдар чер-бажыңнар тудуп суурларага чуртап турган, колдуунда олар хаван азырап, тараа тарып амыдырап турган. VII векте моол аймактар Онон биле Керүлен хемниң унуче сыстып эгелээн олар түрк дылдыг аймактардан шээр, бода мал азырааарын шиңгээдип, өг кылып база өөренип алган.Ынчалдыр олар чоорту көшкүн арат ажыл агыйынче шилчий берген. VII-XIII вектерде олардан тадар аймаа кончуг алдаржып турган. Кыдат бижиктер моол аймактарны шивей деп адап турган. Түрктер моол дылдыг аймак катыжыышкынын баштай одус-тадар деп адап, соонда тогус-тадар деп адап турган.

XIII векте Темуджин деп кижи хан-чин төп тургаш, моол аймактарны чыыра тудуп алган. Тадарларны Темуджин ажып тиилээш эр-кыс дивейн дөгерезин
өлүрүп каапкан, тадарлардан дириг артканнары Байкал хөлдүң чоогунче дезипкен. Соонда Темуджин Тогла хемде херээт хааның ордузунче халдааш ооң чуртун ээжелеп алган.
Даразында ол сегис-огус аймактарын башкарып турган ийи алышкының күрүнелерин база узуткаан. Аштырган аймак сөөктүң улузун чурту-биле ол төрелдеринге эштеринге үлеп берген.
Чингис-хааның төрезинге чагыртпас дээн аймактар ырадыр барыын чүкче хөй-хөю биле көжүп эгелээн, чамдыктары Сибирже дескен болур.
Кедерээн Темучжинге моолдар 1206 чылда ''Теңгис-хаан''<ref>Амгы моол дылда бо ат "Чиңгис-хаан" кылдыр хуула берген</ref> деп ат берген.

Улуг-Хем, Минусинск девискээринде аймактарны ээжелеп аар дээш Чиңгис-хаан улуг оглун 1207 чылда чортупкан. Ол чурт-девискээринң аймактары дайын өөскүтпес дээш Джучиге бараалгаан.
Моолдар 1217 чылда Каа-Хемде туматтар-биле ийи катап чаалашкан. 1218 чылда Улуг-Хемде аймактар шуут чагыртпастай бээрге Джучи оларны томааратыр дээш база катап ынаар щерии-биле шургуп турган.

XIII вектен эгелээш Алдай-Саян, Байкал девискээринге чурттап чораан аймактар түрк дылын уттуп чоорту моол дылды шиңгээдип эгелээн. 
Эң бир дугаар түрк дылын ыракы чөөн талада аймактар уттуп эгелээн.
Төрээн дылын камнаваан аймактар моолдар аразынга холужуп чиде берген, ол аймак-сөөктерниң салымы чөгенчиг ат-сывы безин моолзуг аппарган болур.

Моолдар түрк, эвен, самодий дылдыг аймактарны '''урянхад''' дээр.

== Эжен хаан төрези. XVIII век - 1912 чыл. ==

== Хостуг кожуунар. Моолдар-биле харылзаа. Ак-хааның протекторады. ==

== Таңды Тыва Улус. 1921 - 1944 чылдар. ==

== Совет Тыва (1944 - 1991 чылдар). Амгы үе (XXI дугаар чүс чыл). ==

==Тайылбыр кезек==
<references />

== Дөс ==
#Свод археологических памятников Республики Тыва.  Составитель И. У. Самбу. Министерство культуры РТ, Тув. отд. Всероссийского общества охраны памятников истории и культуры, ТНИИЯЛИ. Типография Госкомитета по печати и массовой информации Республики Тыва. Кызыл - 1994, с. 192

Эң эртеги үелер. Даш векке хамаарышкан материалдар.
#[http://antropogenez.ru/article/207 Аддис-Абеба – Горно-Алтайск – Порт-Морсби: маршрут длиною в ДНК]
# История Тувы. Т. I. Глава I. Древнекаменный век// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с.
Неолит үезинге хамаарышкан материалдар.
# История Тувы. Т. I. Глава II. Неолит и бронзовый век// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с.
Афанасьев культуразынга хамаарышкан ажылдар.
#[http://www.archaeology.ru/AK/AK_afanasjev_1.html Археология.РУ]
#[http://museum.mmc.nsu.ru/?int=VIEW&el=3134&templ=NEW_INTERFACE_REFERENCE Археологический web-музей.]
Окунев культуразынга хамаарышкан ажылдар. Чогум Ажыл 1. Афанасьев культуразы биле Неолитти база хавырып аап турар.
#Семенов В.А. Многослойная стоянка Тоора-Даш на Енисее (К проблеме периодизации культур эпох неолита и бронзы Тувы). — 20//[сборник] Древние культуры Евразийских степей (по материалам археологических работ на новостройках). Л.:1983. 113 с.
#[http://russiasib.ru/okunyovskaya-kultura/ Окуневская культура. Энциклопедия Сибири.]
#[http://museum.kemsu.ru/expbr.html Кемеровский государственный университет. Музей "Археология, этнография и экология Сибири". Экспозиция зала "Эпоха бронзы".]
Карасук культуразынга хамаарышкан ажылдар.
#[http://www.nhkm.ru/ancientculture/20.html Хакасский национальный краеведческий музей им. Л. Р. Кызласова. Древние бронзолитейщики.]
#Киселёв С. В. Древняя история Южной Сибири. М.: Издательство Академии Наук СССР, 1951. - 635 с.
#[http://www.sbras.ru/HBC/hbc.phtml?19+480+1 Наука в Сибири. Еженедельная газета СО РАН № 45 (2680) 20 ноября 2008 г. статья В.А. Попова, бывшего сотрудника ТувИКОПР СО РАН "О Древнем горно-металлургическом производстве в Туве".]
Скиф үезинге хамаарышкан ажылдар.
#А. Д. Грач Древние кочевники в центре Азии.// М.: Наука, ГРВЛ, 1980. 256 с.
Гунн-сармат үезинге хамаарышкан ажылдар.
#[коллективная монография] Памятники кокэльской культуры Тувы: материалы и исследования.// СПб: ЭлекСис, 2010. 252 с. ISBN 978-5-904247-30-0 (300 экз.) [http://kronk.spb.ru/library/2010-spb-kokel-1.htm Глава I. История открытия и проблемы изучения памятников кокэльской культуры.]
#[http://kronk.spb.ru/library/vainshtein-diakonova-1966.htm С.И. Вайнштейн, В.П. Дьяконова. Памятники в могильнике Кокэль конца I тыс. до н.э. — первых веков н.э.// Труды ТКАЭЭ. Т. II. М.-Л.: 1966. С. 185-291.]
#[http://kronk.spb.ru/library/tuva-2001-04.htm История Тувы. Т. I. Глава IV. Гунно-сарматская эпоха// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с.]
Эл үезинге хамаарышкан ажылдар.
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/text5.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение V. Хойху (Гаогюй) (Вэйшу, гл. 103) ]
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext4.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение IV. Жуань - жуань (Бэйши, гл. 98; Вэйшу, гл. 103) ]
#История Сибири. Т I. Древняя Сибирь. Глава шестая. Тюрки Сибири в VI-X вв. Первые государства.// С Древнейших времён до наших дней. В пяти томах. Издательство "Наука". Ленинградское отделение. Ленинград, 1968 год. 456 с.
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext61.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение VI. Тугю. (Таншу, гл. 215а и 215б) (Чжоушу, гл. 50; Суйшу, гл. 84) ]
#История Тувы. Т. I. Глава V. Древнетюркская эпоха// В 2 т. Т. I. 2-е изд., перераб. и доп./ Под общей ред. С.И. Вайнштейна, М.Х. Маннай-оола. Новосибирск: Наука, 2001. 367 с.
#[http://www.vostlit.info/Texts/Dokumenty/Mongol/Tonjukuk/frametext1.htm Тюркские надписи (8-12 вв.) Надпись в честь Тоньюкука.]
#[http://kronk.spb.ru/library/ovchinnikova-bb-1990.htm Б.Б. Овчинникова Тюркские древности Саяно-Алтая в VI-X веках.// Свердловск: УрГУ. 1990. 223 с. ISBN 5-7525-0086-9]
#[http://kronk.spb.ru/library/dluzhnevskaya-savinov-2007-52.htm Г.В. Длужневская, Д.Г. Савинов. Памятники древности на дне Тувинского моря.//СПб: ИИМК РАН — СПбГУ, 2007.198 с. ISBN 978-5-98683-068-1]
#[http://kronk.spb.ru/library/livshiz-va-1980.htm В.А. Лившиц. О происхождении древнетюркской рунической письменности.//Археологические исследования древнего и средневекового Казахстана. Алма-Ата: 1980. С. 3-13.]
#[http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext73.htm Бичурин Н. Я. (Иакинф) Собрание сведений о народах, обитавших в Средней Азии в древние времена Часть первая Отделение VII. Повествование о доме хойху (Уйгуры). Дополнительные прибавления о гаогюйских поколениях. I. Хакяньсы. Хагас, XI. Дубо XII, Гулигань (Извлечено из Истории династии Тхан)]
#[http://kronk.spb.ru/library/evtuhova-la-1952.htm#6 Л.А. Евтюхова. Каменные изваяния Южной Сибири и Монголии. Вопрос о назначении изваяний.// МИА № 24. Материалы и исследования по археологии Сибири. Т. 1. М.: 1952. С. 72-120.]
Моол күрүнелер тергиидели. XIII-XVIII вектер, деп эгеге хамаарышкан ажылдар.
#Кычанов Е. И. История, приграничных с Китаем древних и средневековых государств (от гуннов до маньчжуров). - 2-е изд., испр. и доп. - СПб. : Петербургское лингвистическое общество. - 364 с. - (Nomadica). ISBN 978-5-4318-0005-4 
[[Аңгылал:Тываның төөгүзү|Т]]
[[Аңгылал:Төөгү|Т]]
[[Аңгылал:Тыва|Төөгү]]
[[Аңгылал:Чаа өскерлиишкиннер|Т]]
