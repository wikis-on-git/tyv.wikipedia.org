'''Чүргүй-оол Намгаевич Хомушку''' ''(май 10, 1918 чыл - июль 10, 1978 чыл)'' — совет-тыва офицер, танкист, Ада-чурттуң Улуг дайынының киржикчизи, Совет Эвилелиниң Маадыры. 

==Намдары==
Чүргүй-оол Хомушку 1918 чылдың май 10-да [[Таңды Урянхай|Таңды-Тываның]] амгы [[Барыын-Хемчик]] кожууннуң Хөнделең сумузунга төрүттүнген<ref name="heroes" />.

1943 чылдың май 20-де [[ТАР]]-ның [[Тываның Араттың Революстуг Шерии|эки турачыларының]] баштайгы бөлүү-биле [[Ийиги Делегей дайыны|фронтуже]] аъттаныпкан. Кезек үе иштинде Горький хоорайга тыва эки турачылар дайынчы белеткелин эрттирип турганнар. 1944 чылдың февральда тыва эки турачылар 25-ки танк полкузунче кирген болганнар. Ч. Хомушку Украинаның 2-ги фронтузунуң 52-ги шериинче кирген, 1944 чылдың февраль 25-де фронтуже үнүпкен. 1944 чылдың мартта 25-ки полку Бугск-Днестр халдаашкынының операциязынга киришкеннер<ref name="heroes" />. 

1944 чылдың март 5-те Рыжановка биле Кобыляки суурларның чанынга дайзыннарның камгалалы үзүктелгенде экипажтың механик-чолаачызы турган Чүргүй-оол Хомушку танкызы-биле дайзынның талазынче шургуп кирген. Ийи шак дургузунда Ч. Хомушку бодунуң экипажы-биле удурланыкчыларның 35 солдадын, 3 танкыга удур чепсээн, 3 пулемёдун, 2 миномёдун узуткап каан. Кажан танкының командири балыглаткан соонда, Чүргүй-оол команданы удуртурун хүлээп алган. 

Каш хонук эрткенде, Умань адаанга, Чүргүй-оол Хомушкунуң экипажы 24 самолётту болгаш 80 машинаны хоругдааннар, чүс ажыг солдатты база удурланыкчыларның офицерлерин тутканнар, оон улаштыр дараазында аткаарлаашкынче орукту ажыдып алганнар<ref name="heroes" />. 

1945 чылдың март 24-те ССРЭ-ниң Дээди Совединиң Президиумунуң айтыышкыны ёзугаар Хомушку Намгай-оглу Чүргүй-оолга Совет Эвилелиниң Маадыры атты тывыскан. Ленин ордени база «Алдын Сылдыс» медалы-биле шаңнаткан<ref name="heroes">[http://www.warheroes.ru/hero/hero.asp?Hero_id=5669  Хомушку, Чургуй-оол Намгаевич] – Чурттуң Маадырлары деп сайт.</ref>.

==Дөс==
<references/>

==Шөлүглер==
*[http://www.warheroes.ru/hero/hero.asp?Hero_id=5669 Хомушку Чүргүй-оол Намгаевич. Биография.]
* Герои Советского Союза: Краткий биографический словарь / Пред. ред. коллегии И. Н. Шкадов. — М.: Воениздат, 1988. — Т. 2 /Любов — Ящук/. — 863 с. — 100 000 экз. — ISBN 5-203-00536-2

[[Аңгылал:!Main category]]
[[Аңгылал:Кижи]]
[[Аңгылал:Маадыр]]
