[[Файл:Olonkho - the oldest epic arts of the Yakut people.jpg|мини|Олонхонуң эпозунга үндезилээн шиижиттинген көргүзүг.]]

ҪОлонхо – (якут. Олоҥхо) – [[Саха|якут чоннуң]] эрте-бурунгу үеден бээр эпос жанрынга сайзырап чоруур уран чүүлүнүң бир хевири. Якут чоннуң аас чогаалының кол өзээ. «Олонхо» деп термин якут чоннуң чүгле аас чогаалын, тоолдарын илередир эвес, барык ооң чонунуң культуразын дамчыдып турар. 2009 чылда [[ЮНЕСКО]] олонхону чоннуң материалдыг эвес улустуң аас чогаалының эң шылгараңгай салгалдарының данзызынче киирген. 

Тургузуу 

Поэма (шүлүглел) ортумаа-биле 10000-15000 шүлүктээн одуруглардан тургустунган болур, оларны тоолчулар (олонхожулар) ыдар. Аӊгы-аңгы сюжеттиг шугумнарны олонхожулар  каттыштырып тургаш улуг хемчээлдиг олонхоларны чогаадып чорааннар, ук олонхоларны бижидип камгалап албаан болганында амгы үеде артпаан. Тоолчуларның салым-чаяаны чаңгыс аайлашкак эвес бот-тускайлаң болганындан өскелерден ылгалып чоруур. Ол ырлап билиринден аңгыда белеткел чокка чогаадып, аянныг чугааланып билир болур ужурлуг. Олонхону ыдарда тускай аялга-биле   үдевес. Олонхонуң маадырларының чугаазының аянын маадыр бүрүзүнге чүүлдештир тускай хөөн-биле ыдып, а арткан болуушкун илередип турар чугааны чугаа аяны-биле чонга бараалгадыр. Олонхо ыдып турар улустуң чугаазы-биле алырга олонхону чеди хонук дургузунда номчуп болур. Чижээ «Чүткүлдүг Нюргун Боотур» деп якут чоннуң эң билдингир олонхозу үжен алды муң шүлүктээн одуругдан тургустунган.

Сюжеттиг шугуму

Олонхонуң октаргайга хамаарышкан делегей көрүүшкүнү Айыы деп якут чонну чырыкче бодараткан шажынга үндезилеттинген. Олонхода болуп турар болуушкуннар үш оранда болуп турар - Үстүү оран (якут. ''Үөhээ'' Дойду), Ортаа оран (якут. ''Орто Дойду'') база Алдыы оран (якут. ''Аллараа Дойду''). Өртемчейниң ортузунда ''Аал Луук Мас'' – октаргайның терээ турар. Ооң дазылдары алдыы оранче кирип турар. Ында дайынзырак, караңгы күштерниң хоргадаар чери бар. Ыяштың будуктуг чокпак кезээ ортаа оранда кижилер чурттап турар черде өзүп турар, а теректиң будуктары бедик дээрже углап, бурганнарның чурттап турар Үстүү оранынче кирген. 

Олонхонуң кол темазы - Айыы аймааның, Ортаа оранда бай-шыдалдыг, аас-кежиктиг кижи-төрелгетенниң эге-чадазын салган өгбелериниң эпиктиг салым-чолун чуруп көргүскен. Ында эн кол чүүл - төөгү-биле сырый харылзаа. Олонхонуң тыптып сайзыраарынга кижи-төрелгетенниң төөгүзү кол үндезин болган. Ынчалза-даа ында чырыттынып турар төөгү херек кырында боттуг амыдырал эвес, а чоннуң мифологиязы болуп турар. Тоолчургу чугааның үндезини кылдыр  3 сюжеттиг бөлүктү аңгылап болур. Бирги бөлүк - Ортаа оранга Айыы аймактың чурттап эгелээни. Айыы аймаа өске тоолчургу чугааларга бодаарга бурганнарның салгалы болуп турар. Олар Ортаа оранче ойлаттырып эвес, бурганның (Үстүү оранның) төлээлекчилери черниң бир дугаар чурттакчылары болуп келгеннер. Сюжеттиг болуушкуннарда Октаргайның тургуузуун, үш оранның тыптып сайзырап келгенин, ол ораннарның чурттакчыларын, Ортаа оранның бир дугаар чурттакчыларын, оларның чер бодарап келген үеден бээр салым-чолун, чурттап эрткен оруун көргүскен. Ук сюжеттиг шугумда тургустунуп келген  октаргайның корум-мурумун болгаш мифологтуг туружун тодаргайы-биле бижээн. Ийи дугаар сюжеттиг бөлүк Ортаа оранның маадырларының маадырлыг чоруктарынга тураскааттынган. Чижээ О.Н. Бетлингтиң олохонүң кол маадыры Эр Соготогтуң (якут. ''Эр Соҕотох'') дугайында парлаттынган чүүлүнде  кол маадыр укталып келген төөгүзүн билбес болуп турар. Ол Ыдыктыг ыяшта чурттап турар Ортаа оранның ээзинден ук-төөгүзүн айтырып ап, бодунуң бургандан чаяаттынып келгенин, ураангхай саха  (якут. ''урааҥхай саха'') аймактың эгезин салыр салымын билип алыр. Кол Маадыр салым-чолун үлежип чурттаар ынак эжин дилээр дээш хой бергелерни эртип,  ''Абасы'' аймак -биле (якут. Абааhы - Үстүү оранның чурттакчылары) месилдежип чорааш, Үстүү орандан кады чурттаар эжин тып алыр. Оон чаа хөгжүп орар аймактың эгелекчизи бооп артар.  Олонхонуң үш дугаар сюжеттиг бөлүүнүң темазы айыы аймакты каржы-хаажагай Абасы аймактын күштерден камгалаан болуушкуннар-биле каттыштырган. Чамдык тоолчургу чугаалардан алырга Айыы аймактың маадырын албан-биле Ортаа оранче чоннуң дилээ-биле Үстүү орандан бурганнар чорудуп бээр азы чок-ла болза бир-ле онзагай, хуулгаазын арга-биле кол маадыр чырыкче Ортаа оранның чурттакчыларындан төрүттүнүп кээр турган. Ынчалза-даа олонхонуң мотивтери дөмей, түңнелинде каттыжа бээр. Олохонуң болуушкуннарында колдуунда чаңгыс аймактың аңгы-аңгы үелерде маадырларын, оларның маадырлыг чоруктарын төөгээн бооп болур. 
{{Демдеглелдер}}

[[Аңгылал: Якут уран чүүл]]
[[Аңгылал: Якуттар]]
