[[File:Этнокультурный комплекс "Алдын-Булак".jpg|thumb|400px|Этнокультурлуг комплекс "Алдын-Булак"]]
[[File:Юрты Алдын-Булак.jpg|thumb|"Алдын-Булак"]]
[[File:Чумы Алдын-Булак.jpg|thumb|Алдын-Булакта чадырлар]]
[[File:Юрта в Алдын-Булак.jpg|thumb|Алдын-Булакта өг]]

'''Алдын-Булак''' — этно-культурлуг комплекс. Ол [[Тыва|Тыва Республиканың]] девискээринде, [[Кызыл]] - [[Шагаан-Арыг]] автотрассазының соңгу чүк талазында, Кызыл хоорайдан 45 км ыракта Балык-Хараар деп черде турар. 

== Төөгүзү ==
Алдын-Булак 2010 чылда Тыва Республикага чарлаттынган Туризм чылында тыва чоннуң национал онза чүүлү, фольклору, национал амыдыралы салдарлыг болган бот-амыдыралдың культура комплекизин тудар деп онзагайлыг бодал-биле ажыттынган. Төлевилелди ТР-ниң Культура яамызы күүседип кылган. 

== Тургузуу, идеязы ==
Турисчи комплекстиң тудуг-архитектурлуг шиитпирлер үндезининде ийи үзел-бодал салдынган: экологтуг арыг-силии болгаш национал онза чүүлү. Ону каасталгазында скиф культуразының кезектерин болгаш тыва чоннуң чаңчылчаан амыдыралының элементилерин ажыглааш, Октаргай хевирлиг кылдыр туткан. Комплекс ресторан-өгден, 8 «президент» VIP-өглерден, эконом-класстың 7 өөнден, одаглыг 5 тожу чадырдан, спортчу шөлчүгештен, чоок-кавы девискээрлерни бараалгап көөр кыры серилиг бедик черлерде бичии тудуглардан, сауналыг чунар-бажыңнардан, суй-белек кылыгларын садар садыгжыгаштан, администрация бажыңнарындан болгаш авто-машиналар турар черлерден тургустунган. 

Өглерниң каасталгазында республиканың онзагай төөгүзүн болгаш культуразын көргүскен. Өзек кылдыр тыва чоннуң ёзу-чаңчылдыг амыдыралының кезектерин алган. Оларның иштин «Аржаан-1» болгаш «Аржаан-2» скиф үезиниң сураглыг базырыктарындан тывылган материалдарның улгаттыр кылган хоолгалары-биле каастаан. Ханаларында тоолчаан скифтерниң янзы-бүрү амыдыралын көргүскен чуруктарны азып каан. Өг-ресторан 6 зонага чардынган болгаш, 100 олуттуг.

== Хөөмей-сыгыт төвү ==
Этно-культурлуг комплексте [[Хөөмей|хөөмей-сыгыт]] школазы база ажыттынган. Ында сыгыт-хөөмейге тураскааткан чүдүлге демдээ — «Хөөмей [[Оваа|оваазын]]» — дээрже угландырган «алдын согунну» тургускан<ref>[https://www.tuvaonline.ru/2017/06/06/tuva-snova-soberet-14-avgusta-luchshih-ispolniteley-gorlovogo-peniya-so-vseh-ugolkov-mira.html Тува снова соберет 14 августа лучших исполнителей горлового пения со всех уголков мира!]</ref>. Ооң утказы — аалчылар болгаш тыва хөөмей-сыгыттың мөгейикчилери Оваадан хөөмей күүселдезинге өөренип алырының чөпшээрелин тускай ёзулал-биле дилеп алыры. Ол дээрге Тываның визиттиг карточказында хөөмей-сыгытка бүгү делегейде бир дугаар болгаш кара чаңгыс тураскаал бооп турар.

==Демдеглелдер==
{{Демдеглелдер}}

==Дөзүк==
*[http://www.tuvatour.travel www.tuvatour.travel]
* Солун «[[Шын (солун)|Шын]]», № 92-93 (18519-20), 2014 ч. август 2.

[[Аңгылал:Тыва]]
[[Аңгылал:Туризм]]
