'''Адаарының падежи''' (дөс падеж).

Өске падежтерге дөмейлеп көөрге, адаарының падежинде туруп турар чүве адынга кожумак турбас. Адаарының падежи дээрге-ле чүве адының дөзү болур болгаш домакка чүнүң-даа мурнунда кол сөс бооп чоруур – ооң кол синтаксистиг функциязы ол. Оон ыңай бо падежте чүве ады сөглекчи, аттыг составтыг сөглекчиниң чугула кезээ, тодарадылга-даа бооп болур. Теоретиктиг билиишкин ёзугаар адаарының падежинде туруп турар сөстүң кожумаан тик хевирлиг деп база чугаалап болур.

Чижектер.<br />
* Дээрниң сылдыстары чивеңейнип, дүнеки сериин салгын соолаңдырып хап турган. (Е. Танова. Акым дугайында тоожу.)
* Музейде даш чепсектер, хүлер бижектер база делгеп каан чоорду.
* Ачам тергиин аңчы чораан.
* Улустуң алдын байлаа – аас-кежиктиг Төрээн чуртум. (Джамбул. Мен – чүс харлыг терек мен. Очул. Сарыг-оол.)

Адаарының падежинде чүве аттары адалга, вокативтиг домак, ат домаа-даа бооп чоруур.

Чижектер.<br />
* Чок-чоок, Карим, Зинаны алыр дээш келген-дир сен. (К. Сагды. Бүзүрел.)
* Ого, Света!.. Дүъш шагында кай хап чор сен чээ? (База ында.)
* Даң бажы. Куштар чаа-ла ийи-чаңгыстап эдип эгелээн.

== Доора падеж утказын илередип турар сөстер ==
Тыва дылдың бир онзагай чүүлү бар – падеж кожумаа чок чүве аттары доора падежтер утказын илередип чоруур: хем эрии (хемниң эрии), хоорай кирер (хоорайже кирер), хой кадарар (хойну кадарар), Кызыл чоруур (Кызылче чоруур), көдээ чурттаар (көдээге чурттаар). Литературада ындыг доора падежтер уткалыг чүве аттарын хевирлеттинмээн падеж деп адаанын көрүп болур. Бодап көөрге, кандыг-даа хевирлеттинмээн тускай падеж чок, кожумактыг падежтерни кызыра хереглээни ол болур. Кожумактыг падежтерни кызыра хереглээни чүве адының (азы өске-даа сөстүң) утказын тода эвес, арай ниити кылдыр көргүзериниң аргазы болур.

== Үндезини ==
Ш. Ч. Сат, Е. Б. Салзыңмаа. Амгы тыва литературлуг дыл. (Лексика болгаш семасиология, фразеология, фонетика, морфология). Тываның ном үндүрер чери. Кызыл — 1980.

[[Аңгылал:Дылдар]]
[[Аңгылал:Тыва дыл]]
