[[Кара-Сал, Павел Сурат оглу]] (азы Кара-Сал Павел Суратович) (1953 чылда [[Сүт-Хөл кожууну|Сүт-Хөл кожуунуң]] [[Ак-Даш|Ак-Даш суурга]] төр.) – тыва мөге, РСФСР-ң спорт мастери, [[Тыва Автономнуг Совет Социалистиг Республика|Тываның]] бир төречизи, [[Дээди Хурал|Дээди Хуралдың]] комитет даргазы турган.

== Чедиишкиннери ==
Хөй дакпыр [[Хүреш|тыва хүрешке]] база Тыва АССР-ң Сибирь болгаш Ыраккы Чөөн чүк спартакиадазынга тиилекчизи база аңаа шаңналдыг черлерже кирип турган.

Павел Кара-Сал сураглыг мөгелер аразындан база бир билдингир удуртукчу, поликтик чораан кижи. Ол Сүмбер-Уула колхозтуң тургузукчузу болгаш удуртукчузу; Шамбалыг совхозтуң директору, көдээ ажыл-агый сайыдының оралакчызы болгаш Дээди Хуралдың комитет даргазы болуп ажылдап чораан.

Павел Кара-Сал Тыва Республиканың сайзыралынга бодунуң улуг үлүг-хуузун киирген.

[[Арзылаң мөге|Тыва Республиканың Арзылаң Мөгези]] Седен-Очур Кара-Салдың адазы.

Павел Кара-Салдың база хөй саныг мөгелерниң саналы-биле: ''"Хүреш" – эр кижиниң бодун хынарының эң-не эки аргазы-дыр. Чүге дээрге "хүреш" – арыг демисел-дир, ында кандыг-даа дузалал херексел негеттимейн турар. Бөмбүк-даа, четки-даа, хол хаптары-даа чок, деңзи-даа барымдаалавайн, үе-шак, девискээр-биле-даа кызыгаарлаттымайн турар. Команда дээш эш-өөр-даа турбас. Чүгле ийи эр кижи – оларның иелериниң төрүп берген күш-шыдалы бар. Хүреш күш-шыдалдың, арга-мергежилдиң, могап-шылавазының ёзулуг хыналдазы. Ол спорттуң эң тулган хевири. Ындыг болганда, хүрешке дүрүм-хоойлу эвээш болган тудум-на, хүреш солун, көрүштүг болур''.

== Дөзүк ==
# [http://vk.com/wall331060215_139 "ВКонтактеден" арын]
