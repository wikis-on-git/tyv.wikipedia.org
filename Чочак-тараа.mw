[[File:Zea mays - Köhler–s Medizinal-Pflanzen-283.jpg|thumb|300px|Чочак-тараа]]

'''Чочак-тараа'''(орус. "кукуруза") мурнуу Америкадан укталып тывылган тарымал, чаңгыс чылдыг үнүштерге хамааржыр болгаш чүстелчек, калбак бүрүлерлиг. Чимизи улуг болгаш шөйбексимээр, долгандыр бүрүлер үнген.
Чочак-тарааның чемижиниң тургузуунда, крахмал — 77— 83%, үс—8—10%, витаминнер —В1 В2, В6, Д, С, Е, К, эфирлиг үс болгаш никотинниг, пантогенниг, уксустуг кислоталар, виноградтыг чигир, спирт болгаш оон-даа өске чүүлдер бар. Чочак-тарааның далганын хлеб аймаа, булочкалар кылырынга хөй-хөй чурттарда ажыглап турар. Ооң үрезинин хөй нуруузунда мал чемгереринге хереглеп турар. Чочак-тараа организмде ханның холестеринин эвээжедир шынарлыг. Чеми быжа бергенде ооң ортузунда өзээн кургаткаш, янзы-бүрү аарыгларга ажыглап турар. Ол өзектиң тургузуунда ситостерин, стигмастерин, үс, эфирлиг үс, ажыг гликозидтиг оон-даа өске бүдүмелдер база С болгаш К витаминнер бар. Өзээнден алдынган эм чүүлдерни сидик элбедиринге, баарның, өттүң, сыңыйның дегдириишкининге болгаш бүүрек дашталыышкынын эмнээринге хереглеп турар. Хайындырган суун (10 г өзек кескиндизин чартык стакан соок сугга ургаш, баалыңныг азы шил савага аксын дуглааш, кошкак отка 30 мин. хайындыргаш, соодар) бир хүн 3—4 шак болгаш-ла улуг омааштап 2— 3 катап ижер.

== Дөзү ==
# Доржу Көк-оолович Куулар, Тана Моңгушевна Куулар - "ЛЕКАРСТВЕННЫЕ РАСТЕНИЯ В ТУВЕ"

[[Аңгылал:!Main category|Ч]]
[[Аңгылал:Биология|Ч]]
[[Аңгылал:Ниитилел|Ч]]
