[[File:Daucus carota subsp. sativus,Karotten.JPG|thumb|300px|Морковь]]

'''Морковь''' — ийи чылдыг үнүштерге хамааржыр огород үнүжү болур. Тывада ооң хөй-хөй сорттарын огородтарда тарып, өстүрүп турар болгаш янзы-бүрү чиир чемнерге: варенье, фарш, консерва кылырынга база мал чеминге хереглеп турар.

Морковьтуң тургузуунда белоктар, чигир, клетчатка, эфирлиг үстер, азоттуг бүдүмелдер, минералдыг дустар (кобальт, калий, демир, чес, фосфор, йод), ферментилер болгаш витаминнер — В1, В2, В6, С, Е, К, пантогенниг кислота, никотинниг кислота, витаминнер РР, каротин бар.

Морковьту витамин четпес болгаш хан эвээжээн кижилер ажыглап турар. Ону хүн-бүрү чип ажыглаар болза, организмни эки быжыглаар. Оон ыңай чүрек дамырлары баксыраанда, баар, бүүрек аарыгларынга чаа морковьту сүмелеп турар. А оюлганнаар аарыгларга ону ажыглаарын сүмелевейн турар. Карактың шоо баксыраан кижилерге, витамин четпестээнде улуг ажыктыг. Морковьтуң суун уругларга ижиртирин сүмелеп турар. Бичии уругларга, бир хүн улуг омааштап, эртен, кежээ ижиртир. Улус морковьтуң суун ары чигири-биле холааш, боостаа тунуп, соокка кагысканда, чөдүргенде, уругларның аас кемдиишкиннериниң үезинде ажыглап турар.

Кара-бүүректиң чамдык аарыгларының үезинде, ооң суун ижерин база сүмелеп турар. Соокка үжүүшкүннер, өрттениишкиннер үезинде янзы-бүрү балыгларны эмнээринге, морковь суун кижилер шаг төөгүден бээр ажыглап чораан. Эң ылаңгыяда амгы үеде морковьтуң үрезиннеринден даукарин деп эмни үндүрүп ап турар. Ол эмни чүректиң хан-дамырларын алгыдарынга хереглеп турар. Ынчангаш даукаринни бир-ийи таблеткалап, бир хүн 3—4 катап чем чиириниң мурнунда ижер. Оон ыңай морковь суу-биле арнының кежи кургаг кижилер чунарга база кончуг эки.
== Дөзү ==
# Доржу Көк-оолович Куулар, Тана Моңгушевна Куулар - "ЛЕКАРСТВЕННЫЕ РАСТЕНИЯ В ТУВЕ"

[[Аңгылал:!Main category|М]]
[[Аңгылал:Биология|М]]
[[Аңгылал:Ниитилел|М]]
