'''Дошпулуур''' (''допшулдуур'', ''топшулуур''-даа дээр) — ийи хылдыг хөгжүм херексели. Шаанда ол барык өг, аал бүрүзүнге турган эң-не нептереңгей хөгжүм херексели-дир. Ол дугайын чоннуң аас чогаалы херечилеп турар:
[[Image:Doshpuluur_made_by_Marat_Damdyn.png|thumb|125px|Марат Дамдынның кылган дошпулууру]] 

<poem>
Алаак черниң ыяжындан
Чазап алган дошпулуурум.
Ала бениң кудуурундан 
Хылдап алган дошпулуурум.
Куду черниң ыяжындан 
Чазап алган дошпулуурум. 
Кула бениң кудуруундан 
Хылдап алган дошпулуурум.
</poem>

== Тургузуу ==
Шаандагы дошпулдуур ийи таладан хаш-биле дуй шаккан хааржак болур болгаш ону өттүр быжыглаан 80 см хире үннүг. Дошпулуур бызаанчы дег хөй хевирлиг эвес-даа бол, хемчээли янзы-бүрү болур. Ооң хааржаан кол нургулайында дыттан, ында-хаая шиви, хады азы пөштен кылган боор. Унун база баш талазын быжыг хадыңдан чазаар. Хааржакталчак бажын ийи таладан дуй шагар хаш алгыны өшкү, бызаа азы сыын кежинден кылыр, а чамдыкта аргар-кошкар кежин ажыглаар.	

Шаандагы дошпулуурну ээрип каан аът хылы-биле хылдап турган. Чамдыкта ооң хылын хой шөйүндүзүнүң дадаазынналчак кожундан ээрип кадыргаш, кылган-даа боор-ла. Амгы үеде оларны кылымал чиңге, быжыг хылдар азы демир сывырындактар солаан. Дошпулуурнуң хөөнүн ойнакчы боду таарыштырып алыр.

== Төөгүзү ==
Дошпулдуур — бурунгу ыраажы кижилерниң даады ажыглаар эдилелдериниң бирээзи. Ооң дузазы-биле олар кожа-хелбээ улустарын хөгледип, хөөнүн чазап, амыраан алгап чораан:

<poem>
Дозур кара мээң эжим 
Дошпулдуурлап олур-ла бе?
Торга күжүр ыяш соктап, 
Токкуңайнып чыдыр-ла бе?
</poem>

== Дөзү ==
#Байыр-оол М.С. "[[Тывалар]]", 2005

[[Аңгылал:Хөгжүм|Дошпулдуур]]
