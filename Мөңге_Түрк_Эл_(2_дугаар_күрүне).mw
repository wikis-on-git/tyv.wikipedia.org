'''Mөңге Эл''' — түрк аймактың күрүнези.

== Ады ==
Түрктер күрүнезин тускай сөс-биле адавайн чораан.<br />
Амгы үениң төөгү номнарында "Mөңге Түрк Эл" - деп сөстер бар. Ол болза амгы үениң төөгү эртеминде ажыглаттынып турар сөс катыжыышкыны дыр.<br />
Күл тегинниң бижиинде мынча дээн:<br />
Ол йергерӱ барсар Тӱрк бодун ӧлтечи сен. Ӧтӱкен йир олуруп арқыш тиркиш ысар нең буңуғ йоқ Ӧтӱкен йыш олурсар беңӱ ил тута олуртачы сен.<br />
Ол черже баар болзуңза Түрк чон өлүр сен. Өдүген черинге олуруп (албан төлээн кош хүлээп) аргыжып ыдып (тургаш) муңгарал чок. Өдүген аргазынга олурзуңза '''мөңге эл''' тудуп олурар сен<ref>Арын 136. / И. В. Кормушин. Древние тюркские языки. Учебное пособие для студентов вузов. Абакан: Издательство Хакаского государственного университета им. Н.Ф. Катанова, 2004. — 336 с. ISBN: 5-7810-0279-0</ref>.

== Үези ==
Күрүнениң тергиин күштүг турган үелери 682-742 чылдар болур.

745 чылдарда аймактың улузу Он-уйгур күрүнезинге чагырты берген.

== Эл-күрүне ==
Кутлугнуң хаан апаарга ооң улузу 2000 хире кижи турган.
Түрк сир чоннуң тергиидээн үезинде кижи саны 2 муң хире кижи турган. Шериг кижи саны 200 хире кижи. Чааже аъттанырда 100 хире маадыр чоруптар, арткан 100 хире маадыр кижи хаан ордузун хайгаарап артып каар. Эл девискээрин түрктер ийи талага чарып алган, ол болза Оң биле Солагай тала дыр. Солагай талазы Гоби ховузунуң соңгу чүкте черлер хувааттынган, Оң талазы дээрге Гоби ховузунуң мурнуу чартыында Ордос девискээри болур.Оң талазын Кутлугнуң дуңмазы Мочур ээлеп турган. Мочур шад дээр албан-дужаалдыг чораан. Ил-териш боду Өдүгенге саадапкан.

== Эл төөгүзү ==
=== Табгач (Кыдат) хаандан адырлып алганы ===
682 чылда Кутлуг үймээн үндүрген. Баштай ол кижи кайгалдары-биле кыдат кызыгаарында улусту үптеп, оларның эт-хөреңгизин хынаап чоруп турган. Үе эркен тудум ооң эштери көвүдеп-ле турган. Кыдат шериглерден Кутлуг кайгалдары-биле бирде Чугай дагларының арга чартыынга чаштынып, бирде Кара-Кум ховузунга чаштынып чоруп турган. Кутлугнуң хей-аъды бедик боорга олче чоок кавының улузу сөктүп эгелээн. Кыдаттар Кутлугже Юань Чжень деп кижини чортупкан: "Сен барып Кутлуг биле эптиг-чөптүг чугаалашкаш, хаанга келгеш ол кижи буруузун миннип келзин" деп барып сургап көр дээш чортупкан. Юань Чжень дээрге Ашидэ сөөктен укталган кижи дир. Юань Чжень хамык чүвениң байдалын угаап келгеш Кутлуга катыжып алган. Бир-ле катап хамык чыылган чон аразынга Юань Чжень Кутлугну хаан кижи бол деп албадаан. Түрктер Юань Чженьни "Тоң-укук" деп адаар турган. Шак ынчалдыр Түрк чоннуң ийи дугаар күрүнези тыптып келген. Тоң-укук бодунга "Билге бойла дарган" деп дужаал алган. Кутлуг хаан апаргаш бодунга Ил-териш деп ат алган. 

=== Өдүген тайгазы ===
Чугай даглары Кыдат чоогунда боорга Тоң-укук чаа оран чурт дилеп эгелээн. Түрктерге эң таарымчалыг чер болза соңгу чүкте Өдүген аргазы болган. Аңаа чуртап чораан Тогус огус аймааның бир улузу-биле түрктер дайылдашкан. Тогус-огустарны башкарып чораан Баз хаан өлүрткен, дайызыннарын түрктер тарады сывырыпкан. Оон ам Ил-териш хаан бодунуң ордузун Өдүгенче көжүрүп алган. 
Ил-териш хаан чок апаарга ооң дуңмазы Мочур деп кижи хаан апрган. Мочур бодунга Капаган хаан деп атты алган. Капаган хаан Байырык деп аймактың улузу-биле чаалашкаш оларны чылча шаапкан. Тулчуушкун соонда ол кижи арга-арыгга агаарлап чораан, душ бооп хенертен ол аштырган Байырык аймактың кезек улузунга таваржы берген. Байырык аймактың улузу Капаган хааны туткаш боскун одура кескеш, ооң бажын Кыдаттар хаанынче чортупкан. Ол үеде түрк хааның бажы дээш кыдаттар кончуг эки алдын-мөңгүн биле шаңнаар турган. 
Түрктер чүү боор Капаган хааның мөчүзүн орнукшуткаш, ооң оглун хаан кылып алган. Илтериш хааның оолдары аңаа таарышпаан чүге-дизе түрктерниң ёзу-чаңчылы-биле акызын соңнай дуңмазы хаан болур ужурлуг, адазын соңнай оглу хаан болбас ужурлуг. Ордуга турган Күл тегин үймээн үндүрген. Ол маадырлары-биле Капаган хааның оглун, ооң төрелдерин туткаш шаажылаан. Күл тегин боду хаан кижи болускавайн турган, ынчангаш ол дуңмазын Бөгүнү хаан бол деп албадаан. Бөгү боду база хаан болускавайн турган, ынчалза-даа ол акызының дилээнге чөпсүнген. Бөгү хаан апаргаш Билге хаан деп атты алган. 

Билге хааның үезинде кыдаттар өске аймактың улузунче элчилер чоргускан. Кыдат хааның элчилери Кыргыс, Он ок Басмыл аймактың баштыңчылары-биле харылзаа тудуп алган. Түрк элдиң маадырлары кыдат күрүнениң шериглеринге күш четирбейн 
бааарга, кыдаттар түрктерни өске аймактар дузазы-биле узуткаар деп бодап алган. Мындыг берге таварылгада Тоң-укук ол үш дайызынны чаңгыстап тургаш дүрген-дүрген базып тиилээрин бодап алган. Түрктер баштай Кыргыстарның хаанынче халдаар деп шиитпирлеп алган. Кыргыстарны ынчан Барыс хаан башкарып турган. Ооң мурнуда чылдарда Барыс анаа бег кижи турган. Барыс болза Билге хааның кыс дуңмазынга өгленип алгаш бодунуң чуртунда мырыңай хаан кижи апарган турган. Кыргыстар ол үеде чааскан турбаан улус, оларны Улуг-Хемде Чик аймктың улузу, оон ыңай Бай-Тайгада Аз деп аймактың улузу камгалап турган. Черле ол шаандагы берге үелерде Улуг-Хемниң Чик дээр аймаа, Минусинскиниң Кыргыстары, Хемчиктиң Азтары даштыкы эжелекчилерден бир демниг камгаланыр турган хевирлиг.

Түрктер кыргыстар чуртунче чедип аарының бертинде Чик биле Аз деп аймактың улузу-биле чаалажыр ужурга таварышкан. 709 чылда Тоң-укук, Билге хаан биле Күл тегин үжелээ Улуг-Хемче аъттныпкан. Түрк шериг Чиктер-биле Үрбүнге сегиришкен, Астар-биле Кара-Хөл чанынга чаалашкан. Кара-Хөлге Азтарның элтебери өлүрткен. Шөл Астарындан түрктер орук айтыр кижи тып алган, ол кижи Аз дээрге мээң чуртум дур, ында бир турлаг бар, Аны хемнеп чоруур болза аъттыг кижи хүнзедир чоруур" дээн. Алаштың Ак-Сугга түрктер турлаг кылып алган. Түрктер Көгмен (Саян) дагларынче үнүпкен, азтардан орук айтыр кижи та өжегээр чүве, та шын чүве орукту тыппайн аза берген, ырмазыраан түрктер ол кижиниң боскун үзе кескен. 
Көгмен (Саян) дагларын ажары кончуг түренчиг болган. Маадырлар чадаг бодунуң аъдын чедип алгаш чоруур турган, от база кывсып болбас турган. Харның мөөнү чыда ышкаш боорга, хамык шеригниң бажында хар таптаар улус база чораан. Көгмен тайгазын ашкаш түрктер арай боорда куда баткан. Куду баткан орукту улуг хөртүк дуй шып алган турган. Ол хөртүктү түрктер 10 хүн иштинде эргий долганып кылаштааннар. Барыс хааның ордузунга чедир түрк шериг дүн-хүн дивейн чораанар. Барыс хааның ордузунче түрктер дүне када, хамык улус удуп чыдырында халдаан. Ол үеде Барыс хаан шериин чыып четтигипкен болган. Ынчалза-даа түрктер кыштагже халдааш Барыс хааны өлүрүп каан. Барыс хааның ордузун алгаш түрктер дораан кыргыстарның элин узуткап шыдаваан. Дараазында Барыс хааның оолдары-биле түрктер чаалашкан. Чаага Барыс хааның ийи оглу өлүрткен. Чүгле ам түрктер түр када Минусинск ховунуң ээлери апарган.

Барыын тянь-Шаньга, Эрчис хемни дургаар Он ок аймактың улузу чуртап чораан. Он ок аймак катыжыышкынында кижи бажы түрктер-биле деңнээрге көвей турган. Түрк шериг Эрчис хемни кешкеш Болчу хем чанынга чоошкулап кээрге дайызын шериглерлериниң саны эңмечок болган, шеригни баштаан беглер: "дедир чанаалыңар, арыг нүүрлүг кижилерниң чанганы эки" деп хыйланып эгелээн. Тоң-укук чааскаан хамык сестип коргуп турган улусту оожургаткан. Түрктер Он ок аймактың маадырлары-биле 2 хүн чаалашкан. Он октуң хааны туттурган, түрктер дайызыннарын тарады сывырыпкан.

Дараазында түрктерниң дайызыннары Басмыл деп аймактың улузу болган. Басмыл деп аймактың улузу Чөөн Тянь-Шань сыннарын ээжелей чуртап чораан. Басмыл күрүнезиниң төвү Беш балык<ref>Амгы үеде ол хоорайны Турфан дээр.</ref> дээр хоорай турган. Басмылдар шерии Эрчис хемниң унуга кээрге кыдаттар чок боорга олар дедир чаныпкан.

== Хаанар допчузу ==
{| class="wikitable"
|-
! Ады !! Хаан ады !! Кыдат дылда ады
|-
| Кутлуг || Илтериш хаан || Гудулу
|-
| Мочур || Капаган хаан || Мочжо
|-
| Бөгү || Билге хаан || Бигя-хан
|-
| Йоллыг тегин ||  || Ижань-хан
|-
| Кутлуг ||  || Бигя Гудулу-хан
|-
| Өзмиш || Өзмиш хаан || Хан Усу-миши
|-
| Кулун бег ||  || Баймэй-хан Хулунфу
|}

== База көр ==
[[Мөңге Түрк Эл (1 дугаар күрүне)|Мөңге Түрк Эл (1 дугаар күрүне)]]

== Тайылбыр кезек ==
<references />

== Үндезини ==
# [http://www.vostlit.info/Texts/Dokumenty/China/Bicurin/Sobr_sved_o_narodach/Tom_I/frametext62.htm Бичурин Н. Я. (ИАКИНФ) Собрание сведений о народах, обитавших в Средней Азии в древние времена. Часть первая. Отделение VI. ТУГЮ. XV. Гудулу. (Таншу, гл. 215а и 215б; Чжоушу, гл. 50; Суйшу, гл. 84)]
# И. В. Кормушин. Древние тюркские языки. Учебное пособие для студентов вузов. Абакан: Издательство Хакаского государственного университета им. Н.Ф. Катанова, 2004. — 336 с. ISBN: 5-7810-0279-0
# С.Е. Малов. Памятники древнетюркской письменности. Тексты и исследования. // М.-Л.: 1951. 451 с.
[[Аңгылал:Тываның төөгүзү]]
[[Аңгылал:Төөгү]]
